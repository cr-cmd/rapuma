\id JHN -- KYU
\ide UTF-8
\rem KYU language in MYMR script transliterated from KALI script
\rem published 2012 (second printing)
\h ယိးဟၤ
\toc1 ယိးဟၤ
\mt1 ယိးဟၤ
\mt2 \sls John's Gospel \sls*
\imt1 တှဲၤဟၴဘဲၤ ရှၴ ဒၲ ညၴး
\ip လီၤ တှဲၤသဲကြှံးမီၤလၤ ယိးဟၤ ယၴးတၲၤဘၤ မၤ အၤ ဟၴလှၲုး န ယၴၤဆၳူခြီ မၤ စဴမၤရူၤ အၤလှးအၤငှိ တၤစှၳပြှဲၤ တၲၤပြှဲၤ။ “အဲၤ ဟူး ထွှိး ပြှဲၤလှၳၤ ဟၴၤခၳၤဖၳ ရဴ အၤ ဟူး အိၤထွှိးပြှဲၤ ဒၲ ပှဲၤကျဲး။” (၁:၁၄) ဖၳ လီၤ ယၴးတၲၤဘၤ ဟၴနှီဒံၤ န, အၳး ရးအိၤ လီၤယၴးတၲၤဘၤ မၤ သူဖၳ ပြှဲၤဟၲလီၤ တၤဟၴၤ ကှံ ဇှံအၴၤ န ယၴၤဆၳူ မၤ ပြှဲၤမှၴၤဆီးပျဲကှၤ အၳး ဒၲ စဴမၤရူၤ အဴလှူၤ န အၤ ကှံ ဟူး ပှး ယၴးနၲုၤ တၲၤပြှဲၤ, ထၲုးတိၤ အဲၤ မၤ စဴမၤရူၤ အၤဖၳခၳး တၲၤပြှဲၤ, ရဴ ဒၲ အဲၤသီး ဇှံအၴၤ လၳး အၤခၳၤအၤခၴူးရဴ အၤ ကှံ နှီဘဲၤ လၤဟူး သဲထွှိးပြှဲၤ, အၳး ရးအိၤ ပှၴ အဲၤသီး ဖၳနၲုၤ။ (၂၀:၃၁)
\ip ဘီ လီၤယၴးတၲၤဘၤ ဟၴပျိးရှၴ ပှၴ ထၲုးဟဴ န ယၴၤဆၳူ မၤ စဴမၤရူၤ အၤလှးအၤငှိ တၤစှၳပြှဲၤ တၲၤပြှဲၤ ဟဴ ထၲုးနၲုၤ, အၤ ဟၴလှၲုး ရှၴလၲကၴၤ တှဲၤမှၴၤ တၤကျီခိခၴူၤ အဲမၴူးအဲစၲၤ ရဴ တှဲၤမှၴၤ တၤကျီခိခၴူၤ ယၴးနၲုၤ အၤ ဒၴူလှၲုး န ယၴၤဆၳူ မၤ ပြှဲၤမှၴၤဆီးပျဲကှၤ အၳး တၲၤပြှဲၤ ဟဴ, ထၲုးတိၤ အဲၤ မၤ စဴမၤရူၤ အၤဖၳခၳး တၲၤပြှဲၤ ဟဴ။ ထၲုးရဴ အၤ ဟၴလှၲုးပျိး ပှၴ တှဲၤမှၴၤ တၤကျီခိခၴူၤ တၤဟၴၤ အၤငှိလၤဆ။ ကၤယး တၤဟၴၤဟၴၤ နၲုၤ, အၤ ဇှံကှၤညှကှၤ ယၴၤဆၳူ ဖၳတၴး, ရဴ အၳး ကြွိး လၳးခၴူး ဖၳတၴး အၤရီၤအၤကူးနၲုၤ, အၤ ဟၴဆိၤလှၲုး ပှၴ ဘီ လီၤယၴးတၲၤဘၤ အၤကၳး။ ထၲုးရဴ အၤ ရးလှၲုး ပှၴ ပှိ န အၳး သဲထၴၤ ယၴၤဆၳူ ရဴ အၳး ထၴဆံၤတၤအယဆံၤ လၳး တၤဟၴၤ အၤရီၤအၤကူး။
\ip ဘီ အၳး ပှံ တူၤဟီ ဘူၤစဲၤ ယၴၤဆၳူ တိၤ နၲုၤတၲၤသဲး န အၳး မှံးသၴူးထူၤ တူၤဟီ လၳး တိၤ နၲုၤတၲၤရိး အၤရီၤအၤကူး ယၴးနၲုၤ, အၳး ရးမရးဒူး အိၤ အဲၤ ဘီ အၤမှးဒၳၤ ၁၃-၁၇ အၤကၳး ယၴးနၲုၤ။ ထၲုးတိၤ အဲၤ န အၤ ခိးပၤစှဲ တၤဟၴၤ အၤ တှဲၤဘဴသိူဘဴလး နှီ လၳး, အၤ တှဲၤတၤရီၤတၤရူး အိၤနှၴၤ တၤဟၴၤ န အၤ ဒၴူဟဲးဒၴူရၴၤ နှီ အဲၤသီး တၤဟၴၤ အၤရီၤအၤကူး ယၴးနၲုၤ အၳး ရးမရးဒူး အိၤ ကှၲုးဒံၤ ဘီနၲုၤ။ အၤမှးဒၳၤ ဒၲ ခၴူးလၲ တၤဟၴၤနၲုၤ အၤ ဟၴဆိၤလှၲုး ပှၴ န အၳး ပှံ ယၴၤဆၳူ န ခွီပီလ ဆၳၤဒူးမူ စှၴၤမူ လၳး အၤရီၤအၤကူး, အၳး မှံးသၴူးထူၤ လၳး အၤရီၤအၤကူး န အၤတှဲၤသၴူး အီၤထဴၤထွှိးပြှဲၤ ကှၤခၴူး အၤရီၤအၤကူး, န အၤ သၴူးအီၤထဴၤ ကှၤခၴူး ထၲုး နၲုၤ အၤ ဒၴူလှၲုး ပှၴ အၤနှၴ န အၤ ခိးပၤစှဲ တၤဟၴၤ အၤရီၤအၤကူး။
\ip ခၳးယိးဟၤ ဒူၤဒၳၤ ရးဒံၤ ပှဲၤ နှီဘဲၤ ဒီးတံ တှဲၤထွှိးပြှဲၤ တၤစှၳပြှဲၤ အၤဆၴူးဇှၳ နှီကြး ယၴးနၲုၤ ဒၲ ခြီ အၤ အိၤ အၤရီၤအၤကူး။ ကၤယး ဒၲ အၤ ဇှံအၴၤ န ယၴၤဆၳူ မၤ ကျူ, တှဲၤမှတှဲၤစဴ, န တှဲၤထွှိးပြှဲၤ တၤဟၴၤနၲုၤ, သဲထွှိးပြှဲၤ အၤဆၴူးဇှၳယၴး အၤ ကှံ ထွှိးဟဴ လၳးတှဲၤ စထူၤ ခိးညှယၴး တှးပျၴၤဟူး အၤစှၳစှၳ အၤထံးထံး ဟဴ။ ခၳးယိးဟၤ အၤ တှဲၤဒၴူလှၲုးပျိး ရူ တၲၤစၲၤမၤ မှဟဴ ဘီ အၤ သဲဇှံ ဇှၳးလှၲုး ပှၴ အၳး န ဒၲသၳၤဒၲသဲ အၤရီၤအၤကူး တၤဟၴၤ အၤခဲးနၲုၤ, အၤ နဴးအၴၤ တၤလၲၤမူ ပှၴ အၳး န တှးတှဲၤ ဒၲ အၳး လှၴကျိး နဴးအၴၤ အဲၤ မှဴဟၴမှဴလီး တၤဟၴၤ။ ဟၴကှၲုရၴ, အၤ နဴးအၴၤ ပှၴ အၳး န ထၴူး, ခဴမၳး, တှဲၤလီး, ပြှဲၤကၴူးသီမှီ, သီမှီ တၤဟၴၤ, စၤပီူမှဴ, န စၤပီူသဲၤ တၤဟၴၤ။
\iot တှဲၤဟၴဘဲၤ တၲၤတှိ န တၲၤတှိ
\io1 တှဲၤဟၴဘဲၤ ရှၴ ဒၲ ညၴး ၁:၁-၁၈
\io1 ပျွိးထၴူး ခၳးယိးဟၤ န ဘူၤစဲၤ ယၴၤဆၳူ အၤ ခိးပၤစှဲ အၤရှၴလၲ တၤဟၴၤ ၁:၁၉-၅၁
\io1 ယၴၤဆၳူ အၤ တှဲၤဖၴူတှဲၤမှၴၤ ၂:၁-၁၂:၅၀
\io1 ဒၲ ခၴူးလၲ တၲၤကျဲ ဘီ ဗှီးယၤရၳဆူၤလၴၤ အၤကၳး န အၤခးဆဴးခးဆၴူ တၤဟၴၤ ၁၃:၁-၁၉:၄၂
\io1 ဘူၤစဲၤ ယၴၤဆၳူ သၴူးအီၤထဴၤ ကှၤခၴူး, ဒၴူလှၲုးခၴူး အၳး န အၤနှၴ, န အၤ ကၤထူၤခၴူး ဒၲ မှဴခၳၤ အၤရီၤအၤကူး ၂၀:၁-၃၁
\io1 ယၴၤဆၳူ ဒၴူလှၲုး ပှၴ ခၴူးသူ အၤနှၴ န အၳး ဒၲ ကဲလၤလီၤကှၴ ၂၁:၁-၂၅
\c 1
\s1 ခြီ မၤ စဴမၤရူၤ အၤလှးအၤငှိ တၤစှၳပြှဲၤ တၲၤပြှဲၤ
\p
\v 1 ဒၲ စဴမၤရူၤ ဘူလှူၤ ဟီ ဟၴၤခၳၤ တိၤ အၤခဲးပးနၲုၤ, အၳး အဲ လၳး န တှဲၤလှးတှဲၤငှိ\f + \fr 1:1~\ft တှဲၤလှးတှဲၤငှိ အၤငှိလၤဆ မၤ မှဟဴ ကၤယး တၲၤပြှဲၤပြှဲၤ ဒၲ အဲၤ မၤ မှ ပြှဲၤစှူပြှဲၤဒဲၤ ရဴ အၤ ဒၴူလှၲုး ပှၴ ပှဲၤ န စဴမၤရူၤ။\f* ယၴးတၲၤပြှဲၤနၲုၤ, အၤ အိၤထၲုးဒံၤ ဟဴ။ တှဲၤလှးတှဲၤငှိ ယၴးနၲုၤ အၤ အိၤ ကှၲုး န စဴမၤရူၤ ရဴ တှဲၤလှးတှဲၤငှိ ယၴးနၲုၤမၤ မှဟဴ စဴမၤရူၤ ဟဴ။
\v 2 ဒၲ စဴမၤရူၤ ဘူလှူၤ ဟီ ဟၴၤခၳၤ တိၤ အၤခဲးပးနၲုၤ အဲၤ အိၤတှၲကှၲုး န စဴမၤရူၤ ဒၲ ကၤလၳခဲး ပး စဴ။
\p
\v 3 စဴမၤရူၤ နဴးဘူလှူၤ ဒီးတံ လၳး တှဲၤပွှိးတၲၤစၲၤ။ တှဲၤ ဒၲ အၤ ဘူလှူၤ တိၤ နၲုၤ အၤ အိၤ တၲၤစၲၤ꤮ တိၤ။
\v 4 အဲၤ မၤ တှဲၤထွှိးပြှဲၤ အၤ ခးဆၴူခးရှူၤ ရဴ တှဲၤထွှိးပြှဲၤ ယၴးနၲုၤ အၤ ဒၴူ တှဲၤလီး ဒၲ အၳး ပွှိး꤮ တၲၤပြှဲၤ အၤညၴး။
\v 5 အဲၤ မၤ အၤသူန တှဲၤလီး ရဴ အၤ လီးတၤခဲး ဒၲ တှဲၤခီတှဲၤလှဴၤ အၤကျဲး ရဴ တှဲၤခီတှဲၤလှဴၤ မှၴၤပၴကူး စှူ လၳး တိၤ။
\p
\v 6 စဴမၤရူၤ နဴးဟူး ကၤယး တၲၤပြှဲၤ ဒၲ အၤမွှီၤ န ပျွိးထၴူး ခၳးယိးဟၤ။
\v 7 သူဖၳ ကၤယး ပွှိး꤮ တၲၤပြှဲၤ ကှံ နှီဟၲုး အၤ တှဲၤဟၴဆိၤဒၲၤညး တၤဟၴၤ ရဴ အၤ ကှံ ဇှံအၴၤညှအၴၤ အၤညၴးနၲုၤ, အၤ ဟူး ဟၴဆိၤသဲညၴး ပှၴ အၳး န ကၤယး ဒၲ စဴမၤရူၤ နဴးဟူးလှူၤ လၳး ဖၳ တှဲၤလီး ယၴးနၲုၤ တၲၤပြှဲၤ အၤရီၤအၤကူး။
\v 8 ခၳးယိးဟၤ နၲုၤမၤ တှဲၤလီး မှတိၤ။ မၤနရဴ အဲၤ မၤ ပြှဲၤ ဟူး ဟၴဆိၤသဲညၴး ပှၴ အၳး န တှဲၤလီး အၤရီၤအၤကူး တၲၤပြှဲၤ။
\v 9 တှဲၤလီး မှလၤကိး ယၴးနၲုၤ, အၤ ကှံရှၴ ဟူးနှၲုး ဟဴ ဒၲ ဟၴၤခၳၤယၴး ဟဴ, ရဴ အၤ ကှံ လီးတၤခဲး ထူၤလှၲုး ပှၴ အၳး ပွှိး꤮ တၲၤပြှဲၤ။
\p
\v 10 အၤ ဟူး အိၤထွှိးပြှဲၤ ထၲုးဟဴ ဒၲ ဟၴၤခၳၤယၴး ဟဴ။ ရဴ အၤ ဘူလှူၤ နှီဒံၤ စဴ ဟၴၤခၳၤယၴး တၤဒၲၤရဴ အဲၤ မၤ ကၤယး ဖၳတၴး တၲၤပြှဲၤနၲုၤ ဟၴၤခၳၤဖၳ သဲညၴးပျိး လၳး တိၤ။
\v 11 အၤ ဟူး ဒၲ အၤ ထၴူးဖၳကှၴဖၳ နှီဒံၤ ယၴးတၤဟၴၤ အၤ အိၤ တၤဒၲၤရဴ အၤကၤယး နှီဒံၤ တၤဟၴၤ အဲဆံၤ လၳး တိၤ။
\v 12 မၤနရဴ ကၤယး ဒၲ အၤ အဲဆံၤ လၳး တၤဟၴၤ ရဴ အၤ ဇှံအၴၤညှအၴၤ လၳး တၤဟၴၤနၲုၤ အၤ ဒၴူထွှိးထူၤ အဲၤသီး န စဴမၤရူၤ အၤ ဖၳမဴၤဖၳခၳး တၤဟၴၤ။
\v 13 အဲၤသီး ထွှိးထူၤ စှူ စဴမၤရူၤ အၤ ဖၳမဴၤဖၳခၳး န ဖၳ ကၤယး လှၴကျိး အိၤပၤစှဲလှူၤ နှီဒၴူ အၤဖၳ နၲုၤတၤဟၴၤ မှတိၤ။ ထၲုးရဴ ဖၳ မှၲုဖဲး အၤ တှဲၤသဲဇှံသဲလှဴး ရဴ အၤဖၳ အိၤ နှီဒၴူဒံၤ နၲုၤ မှတိၤ။ မှတၲၤခိနၲုၤ, အဲၤသီး ထွှိးထူၤ စှူ စဴမၤရူၤ အၤ ဖၳမဴၤဖၳခၳး ဖၳ စဴမၤရူၤ အၤသဲပျဴၤ အိၤနှီဒံၤ နၲုၤပြဲ။
\p
\v 14 ကၤယး ဒၲ အၳး အဲ အဲၤ န တှဲၤလှးတှဲၤငှိ ယၴးတၲၤပြှဲၤနၲုၤ, အၤ ဟူးထွှိး ဖၳ ပြှဲၤလှၳၤကၤယး နၲုၤ ရဴ အၤ ဟူး အိၤထွှိးပြှဲၤ ဟဴ ဒၲ ပှဲၤကျဲး။ ပှဲၤ မူထၴူၤဟဴ အၤ တှဲၤတၤရၴူးဒၳၤ တၤရၴူးထၳး။ စဴမၤရူၤ အၤဖၳခၳး ယိး အိၤတံ တၲၤပြှဲၤပြဲ အၤခၳၤအၤခၴူး, အဲၤ နှီဘဲၤ လှဴးပျီး စဴ တှဲၤတၤရၴူးဒၳၤ တၤရၴူးထၳး ယၴး ဒၲ အၤဖဲးအိၤ စဴ။ အဲၤ မၤ ကၤယး ဒၲ အၤ လၲဘး န တှဲၤဘွီတှဲၤတၤရၴူး န တှဲၤမှတှဲၤစဴ တၲၤပြှဲၤ။
\p
\v 15 ခၳးယိးဟၤ ဟၴဆိၤသဲညၴး အဲၤ အၤရီၤအၤကူး ရဴ အၤ အဲထိးထူၤ န, “ဖၳ ဗး ဟၴဆိၤ ထၲုးပှၴဟဴ သီး အဲၤ အၤရီၤအၤကူး န, ‘ကၤယး ဒၲ အၤ ကှံ ဟူး ဒၲ ဗးခၴူးခၳၤ ပှး တၲၤပြှဲၤနၲုၤ အၤ တၤရၴူးပြှိၤပြှူး ဒၳၤထၳးကျဴး စဴ န ဗး ပှး, မှၴၤတၴးဟၴရဴ ဘီ ဗး အိၤပၤစှဲလှူၤ ဟီတိၤ အၤခဲးနၲုၤ, အၤ အိၤနှၴၤ ထၲုးဒံၤဟဴ။’”
\v 16 အၤဘွီအၤတၤရၴူး အိၤလၲအိၤဘး စဴ အၤခၳၤအၤခၴူး, ပှဲၤ လှဴး꤮ ပျီး နှီဘဲၤ ကှၲုးဒံၤဟဴ တှဲၤဘွီတှဲၤတၤရၴူး တၲၤစၲၤ ထၲုး တၲၤစၲၤ ဒၲ လၳးအိၤ ဟဴ။
\v 17 စဴမၤရူၤ ဒၴူတှး တှဲၤသိူတှဲၤသူၤ န ခၳးမဴစဲ ရဴ ခၳးမဴစဲ ဒၴူတှး ဒီးတံ န ပှဲၤ, တၤဒၲၤရဴ ယၴၤဆၳူခြီ မၤမှ ကၤယး ဒၲ အၤ ဒၴူတှး ပှၴ ပှဲၤ တှဲၤဘွီတှဲၤတၤရၴူး န တှဲၤမှတှဲၤစဴ။
\v 18 အၳး မူထၴူၤနဴ စဴမၤရူၤ တၲၤပြှဲၤ꤮ တိၤ တၤဒၲၤရဴ, အၤဖၳခၳး အိၤတံ တၲၤပြှဲၤ ဒၲ အၤ အိၤတှၲကှၲုး န လၳး ယၴး ဒၴူလှၲုးထူၤဟဴ ပှဲၤ န အၤ ဖဲး စဴမၤရူၤ ဟဴ။
\s1 ပျွိးထၴူး ခၳးယိးဟၤ ဟၴဆိၤ ပှၴ အၳး န ယၴၤဆၳူ အၤရီၤအၤကူး
\r (မသဲ ၃:၁-၁၂, မၤကၳ ၁:၁-၈, လၳကၤ ၃:၁၅-၁၇)
\p
\v 19 ဘဲၤတၲၤဖှၲု ယၳဒၤဖၳ ခၳၤကျဴခၳၤကျူး ဒၲ အၤ အိၤ ဒၲ ဗှီးယၤရၳဆူၤလၴၤ အၤကၳး တၤဟၴၤ နဴးစၲု ပြှဲၤလၳးတူးတှဲၤ န လၴၤဗီဖၳ ဒၲ အၤ မှၴၤစွှိ တှဲၤလၳးတူးဟိး တၤဟၴၤ ဒၲ ခၳးယိးဟၤ အၤ အိၤ ရဴ အၤ နဴးဆၳၤဒူး လၳး န, “နှဲၤ မၤ အၳးပၴး?” ရဴ ခၳးယိးဟၤ ဟၴလှၲုး သဲညၴး ပှၴ အဲၤသီး န,
\v 20 “ဗး မၤ မၴၤဆီယၤ မှတိၤ။” အၤ အဴလှူၤ လှလှလီးလီး ဆံၤပှၴ အဲၤသီး ဖၳနၲုၤ။
\p
\v 21 အဲၤသီး ဆၳၤဒူး ပှိ န, “ကီၤ မှၴၤဖၳနၲုၤရဴ, နှဲၤ မၤ အၳးပၴး? နှဲၤ မၤ ပြှဲၤပြှိၤ အၴလီၤယၤ ဟဲး?” ရဴ ခၳးယိးဟၤ ဟၴဆံၤ အဲၤသီး န, “မှတိၤ။”
\p ထၲုးရဴ အဲၤသီး ဆၳၤဒူး ပှိ န, “နှဲၤ မၤ ပြှဲၤပြှိၤ\f + \fr 1:21~\ft ယၳဒၤဖၳ ဇှံအၴၤ န ပြှဲၤပြှိၤ ကှံ ဟူး ပှး တၲၤပြှဲၤ\f* ဒၲ စဴမၤရူၤ အဴလှူၤ ဒၲ အၤ ကှံ နဴးဟူးလှူၤ လၳး ပှး နၲုၤတၲၤပြှဲၤ ဟဲး?” ရဴ အၤ ဟၴဆံၤ န, “မှတိၤ။”
\p
\v 22 ထၲုးရဴ အဲၤသီး ဟၴ န, “သူဖၳ ပှဲၤ ကှံ ကှၤ ဟၴလှၲုးဘဲ ပှၴ ကၤယး ဒၲ အၤ နဴးစၲု ဆၳၤဒူး ပှဲၤ တၤဟၴၤ အၤညၴးနၲုၤ, ဟၴဆိၤလှၲုး ပှၴ ပှဲၤ န နှဲၤ မၤ အၳးပၴး? နှဲၤ ဟၴ နှီဒၴူ နှဲၤနှၴ န နှဲၤ မၤ အၳးပၴး?”
\p
\v 23 ခၳးယိးဟၤ ဟၴဆံၤ ဖၳ ပြှဲၤပြှိၤ ယၤဆူယၤ ဟၴနၲုၤ, ရဴ အၤ ဟၴဆံၤ အဲၤသီး န, “ဗး မၤ ကၤယး တၲၤပြှဲၤ ဒၲ အၤ အဲထိးထူၤ ဒၲ ကှၴဆဲးထၴူးကူၤ လှဴတၤမခၳၤ န, ‘မှၴၤစဴ အိၤနှၴၤ ပှၴ လၤဟူး ဘူၤစဲၤ လှၴဟူး ကျူ အၤညၴး နီ꤮,’\f + \fr 1:23~\ft ယၤဆူယၤ ၄၀:၃\f* အၤ ကှံ အဲထိး ပှၴ အၳး နၲုၤတၲၤပြှဲၤ ပြဲ။”
\p
\v 24 ဖၤရီၤဆူဲဖၳ တၤဟၴၤ နဴးဟူး ကၤယး ယၴးတၤဟၴၤ ဒၲ ခၳးယိးဟၤ အၤ အိၤ,
\v 25 ရဴ အဲၤသီး ဟူး ဆၳၤဒူး ပှိ ခၳးယိးဟၤ န, “နှဲၤ ကီၤ မှ ခြီ မှတိၤတိၤ, ပြှဲၤပြှိၤ အၴလီၤယၤ မှတိၤတိၤ, ပြှဲၤပြှိၤ ဒၲ စဴမၤရူၤ အဴလှူၤ ဒၲ အၤ နဴးဟူး လၳး နၲုၤတၲၤပြှဲၤ မှတိၤတိၤ ကီၤဟၴရဴ နှဲၤ စၲု ပျွိး ပှၴ တှၲု အၳး ထၴူး မှၴၤတၴး?” အဲၤသီး ဟၴ လၳး ဖၳနၲုၤ,
\p
\v 26 ရဴ ခၳးယိးဟၤ ဟၴဆံၤ အဲၤသီး န, “ဗး ပျွိး ပှၴ အၳး န ထၴူး တၤဒၲၤရဴ ဒၲ သီးကျဲး နၲုၤ ကၤယး အိၤ တၲၤပြှဲၤ မၤနရဴ သီး သဲညၴး လၳး တိၤ။
\v 27 အၤ ဟူး ဒၲ ဗးခၴူးခၳၤ ပှး ပြဲ တၤဒၲၤရဴ ဗး ကှံ အီၤလၴူးကူး ပှၴ ပြဲ အၤ ခၳၤဖပျၴူၤ ပှး ပြဲနၲုၤ ဗး ကဴၤ နှ လၳး တိၤ။”
\p
\v 28 လှဴး꤮ တှဲၤမှၴၤအၤနှၴ ယၴးတၤဟၴၤ နၲုၤမၤ, အၤ ထွှိးထူၤ ဘီ စှဴူၤဒၤ ထၴူးလှူးမှၲု ဘဲရှဲး, ဒဴးဘၴၤသၤနီ, ဘီ ခၳးယိးဟၤ လှၴပျွိး ပှၴ အၳး ထၴူး နၲုၤတၲၤဖိၤ။
\s1 စဴမၤရူၤ အၤသီမှီဖၳ ဒၲ အၤ ဖၴူစၲုကူး ကၤယး ဟၴၤခၳၤဖၳ အၤ တှဲၤသံ
\p
\v 29 ဒၲခၴူး တၲၤညၴးနၲုၤ, ခၳးယိးဟၤ မူထၴူၤ ယၴၤဆၳူ ဟူး ဒၲ အၤ အိၤ ရဴ အၤ ဟၴ န, “မူမဴး, စဴမၤရူၤ အၤသီမှီဖၳ ဒၲ အၤ ဖၴူဗီးကူး ကူး ပြှဲၤလှၳၤ ဟၴၤခၳၤဖၳ အၤ တှဲၤသံတှဲၤအိၤရၤ တၤဟၴၤ ယၴးနၲုၤ တၲၤပြှဲၤ။
\v 30 ဗး ဟၴဆိၤ ထၲုးဟဴ သီး န, ‘ကၤယး တၲၤပြှဲၤ ကှံ ဟူး ဒၲ ဗးခၴူးခၳၤ ပှး ပြဲ တၤဒၲၤရဴ အၤ တၤရၴူးပြှိၤပြှူး ဒၳၤထၳးကျဴး န ဗး ပှး, မှၴၤတၴးဟၴရဴ ဘီ ဗး အိၤပၤစှဲလှူၤ တူၤဟီတိၤ နၲုၤ, အၤ အိၤနှၴၤ ထၲုးရှၴဟဴ။’ အဲၤ မၤ မှ ကၤယး ဒၲ ဗး ဟၴဆိၤ ပှၴ သီး နၲုၤတၲၤပြှဲၤ ဟဴ။
\v 31 ကၤယး ဒၲ ဗး ဟၴဆိၤ ပှၴ သီး ဒၲ အၤရှၴခဲး တၲၤပြှဲၤ နၲုၤမၤ အၳးပၴးနၲုၤ ဗး သဲညၴးတိၤ တၤဒၲၤရဴ သူဖၳ အီၤစၤရှၴလၤဖၳ ကှံ သဲညၴး တှးတှၴၤ အဲၤ အၤညၴးနၲုၤ, ဗး ဟူး ပျွိး ပှၴ အၳး န ထၴူး ပြဲ။”
\p
\v 32 ထၲုးရဴ ခၳးယိးဟၤ ဟၴဆိၤသဲညၴး ပှၴ အၳး န, “ဗး မူထၴူၤ ထၲုးဟဴ သဲစးဆဲး ဘူၤစဲၤ အိၤ ဒၲ မှဴခၳၤ ဟူးလှူၤ အိၤ ဒၲ လၳးလှိၤ သူန ထၳၤလွှီ နၲုၤဟဴ။
\v 33 ဒၲ အၤရှၴခဲး နၲုၤမၤ ဗး သဲညၴးဟီ န အဲၤ မၤ ကၤယး ထွှိး ဖၳယၴးနၲုၤ တၲၤပြှဲၤ ဟီတိၤ တၤဒၲၤရဴ စဴမၤရူၤ ဒၲ အၤ နဴး ဗး ဒၲ ဗး ကှံ ပျွိး ပှၴ အၳး န ထၴူး ယၴးတၲၤပြှဲၤနၲုၤ အၤ ဟၴ ဗး န, ‘ဆၴူ꤮ နိၤပှး နၲုၤ, ကီၤ နှဲၤ မူထၴူၤ သဲစးဆဲး ဘူၤစဲၤ ဟူးလှူၤ အိၤ ဒၲ ကၤယး တၲၤပြှဲၤ အၤလှိၤ ပှး ဟၴနၲုၤ အဲၤ မၤ မှဟဴ ကၤယး ဒၲ အၤ ကှံ ပျွိး ပှၴ အၳး န သဲစးဆဲး ဘူၤစဲၤ ပှး နၲုၤတၲၤပြှဲၤ ဟဴ။’
\v 34 တှဲၤထွှိးထူၤ ဖၳယၴးနၲုၤ, ဗး မူထၴူၤ ထၲုးဟဴ အၤခၳၤအၤခၴူး, ဗး ဟၴဆိၤစဴ ပှၴဟဴ သီး န အဲၤ မၤ စဴမၤရူၤ အၤဖၳခၳး မှလၤကိး တၲၤပြှဲၤ ဟဴ။”
\s1 ယၴၤဆၳူ အၤ ခိးပၤစှဲ အၤရှၴလၲ တၤဟၴၤ
\p
\v 35 အၤနိၤ တၲၤညၴးနၲုၤ ခၳးယိးဟၤ ကၤထဴၤ အိၤရှိကှၲုး ခၴူးသူ န အၤ ခိးပၤစှဲ သဲနၴူး။
\v 36 အၤ မူထၴူၤ ယၴၤဆၳူ စၲု ဒၲ ကျူလှိၤ ရဴ အၤ ဟၴ န, “မူမဴး လၤဟူး, စဴမၤရူၤ အၤသီမှီဖၳ ဒၲ အၳး ကှံ လၳးထူၤ လၳး ပှး နၲုၤတၲၤပြှဲၤ။”
\p
\v 37 အၤ ခိးပၤစှဲ ယၴးသဲနၴူး နှီဟၲုး ခၳးယိးဟၤ ဟၴဘဲၤငှိ ဖၳယၴး ရဴ အၤ ကြွိးစၲုကှၲုး ယၴၤဆၳူ အၤခၴူး။
\v 38 ဘီ ယၴၤဆၳူ တၤရီ မူကှၤခၴူး အၤခဲး, အၤ မူထၴူၤ အဲၤသီး ကြွိးစၲုကှၲုး လၳး ဒၲ ခၴူး ရဴ အၤ ဆၳၤဒူး အဲၤသီး န, “သီး မူပှၳး အီးတၴး?”
\p အဲၤသီး ဟၴဆံၤ န, “ရၤဘီ, နှဲၤ အိၤမၴူးအိၤတိး ဟီၤ ဘီတၴး တၲၤမၴးတၴး?” (ရၤဘီ အၤငှိလၤဆ မၤ သရ)
\p
\v 39 ရဴ အၤ ဟၴဆံၤ အဲၤသီး န, “ကြွိးစၲုမူ ကှၲုးဒံၤ ဗး,”
\p ရဴ ကၤယး ယၴးသဲနၴူး ကြွိးစၲုမူ ကှၲုး လၳး အၤ လှၴအိၤမၴူး ခးလှၴ။ အဲၤသီး စၲုမူထၴူၤ ကှၲုး လၳး လှၴအိၤ ရဴ အဲၤသီး အိၤကှၲုး လၳး ဘီနၲုၤ တှၲုဒၲ မှဴခီပၤလှိ။ ယၴၤဆၳူ အဲ အဲၤသီး အၤခဲးနၲုၤမၤ အၤ တိးဘီ မှဴကွှီလှူၤ လွှီးမံး အၤခဲးနၲုၤ။
\p
\v 40 အဲၤသီး နှီဟၲုး ထၲုး ပျွိးထၴူး ခၳးယိးဟၤ ဟၴ န, “မူမဴး လၤဟူး, စဴမၤရူၤ အၤသီမှီဖၳ ဒၲ အၳး ကှံ လၳးထူၤ လၳး ပှး နၲုၤတၲၤပြှဲၤ,” ဖၳနၲုၤ ထၲုးရဴ အဲၤသီး ကြွိးစၲုကှၲုး ယၴၤဆၳူ အၤခၴူး။ ဒၲ အၤ ကြွိးစၲုကှၲုး ယၴၤဆၳူ အၤခၴူး ယၴးသဲနၴူး အၤကျဲးနၲုၤ, တၲၤပြှဲၤ မၤ ခၳးဆီူမိၤ ပၴၤတၤရၳ အၤပှၲု ခၳးအဲၤဒြၳ ပြဲ။
\v 41 အၤ စၲု မူပှၳး ရှၴလၲ အၤဗှူ ခၳးဆီူမိၤ ရဴ အၤ ဟၴဆိၤ ပှၴ လၳး န, “ပှဲၤ မူထၴူၤဟဴ မၴၤဆီယၤ ဟဴ” (မၴၤဆီယၤ အၤငှိလၤဆ မၤ ခြီ)\f + \fr 1:41~\ft မၴၤဆီယၤ ဘဲၤဘဲၤ, ခြီ ဘဲၤဘဲၤ အၤငှိလၤဆ မၤ ပြှဲၤမှၴၤဆီးပျဲကှၤ အၳး တၲၤပြှဲၤ အၤ မွှီၤဒၳၤမွှီၤထၳး ဒၲ စဴမၤရူၤ အဴလှူၤ နှီဒၴူ လၳး နၲုၤတၲၤပြှဲၤ။\f*
\v 42 ယၴးတၲၤဖှၲုရဴ အၤ သၳးစၲု ခၳးဆီူမိၤ ဒၲ ယၴၤဆၳူ အၤ အိၤ။
\p ယၴၤဆၳူ မူ လၳး ရဴ အၤ ဟၴ လၳး န, “နှဲၤ မၤ ဖဲးယိးဟၤ အၤဖၳခၳး ခၳးဆီူမိၤ။ အၳး ကှံ အဲ နှဲၤမွှီၤ န ခၳးကၴၤဖ ပှး,” (ခၳးကၴၤဖ အၤငှိလၤဆ မၤ ခၳးပၴၤတၤရၳ)။\f + \fr 1:42~\ft ကၴၤဖ မၤ အၤရၤမီ မၴူးစၲၤငှိ, ပၴၤတၤရၳ မၤ ကြီမၴူးစၲၤငှိ, မွှီၤယၴး နၴူးစၲၤ လှဴး အၤငှိလၤဆ မၤ “လှဴ။”\f*
\s1 ယၴၤဆၳူ အဲနှီ ခၳးဖီလီၤပၳၤ န ခၳးနၤသၤနၴလ
\p
\v 43 အၤနိၤ တၲၤညၴး မှဴလီး အၤခဲးနၲုၤ, ယၴၤဆၳူ ဒူၤလှူၤ ဟဴ အၤသဲပျဴၤ ဒၲ အၤ ကှံ စၲု ဒၲ ကဲလၤလီၤကှၴ။ အၤ မူထၴူၤ ခၳးဖီလီၤပၳၤ ရဴ အၤ ဟၴ လၳး န, “စၲု! ကြွိးကှၲုး ဗးခၴူး ရဴ ထွှိးထူၤကှၲုး ဗး ခိးပၤစှဲ ဟး။”
\p
\v 44 ခၳးဖီလီၤပၳၤ မၤ ဗှီးဘၴၤသၤစဲဒၤဖၳ, အၤ အိၤတှၲ သူကှၲုး ဟဴ ဗှီး န ခၳးအဲၤဒြၳ န ခၳးပၴၤတၤရၳ အိၤ နှီဒၴူ ဗှီးနၲုၤ တၲၤဗှီး ဟဴ။
\v 45 ခၳးဖီလီၤပၳၤ မူထၴူၤ ခၳးနၤသၤနၴလ ရဴ အၤ ဟၴ လၳး န, “ပှဲၤ မူထၴူၤဟဴ ကၤယး ဒၲ ခၳးမဴစဲ ရး လၳးရီၤလၳးကူး ဒၲ လီၤ တှဲၤသိူတှဲၤသူၤ အၤကၳးနၲုၤ န ပြှဲၤပြှိၤ တၤဟၴၤ ရးကှၲုး လၳးရီၤလၳးကူး နၲုၤ တၲၤပြှဲၤ ဟဴ။ အဲၤ မၤ ဖဲးစိူစဲ အၤဖၳခၳး ယၴၤဆၳူ ရဴ အဲၤ မၤ ဗှီးနၤစၤရဲဖၳ။”
\p
\v 46 ရဴ ခၳးနၤသၤနၴလ ဆၳၤဒူး ခၳးဖီလီၤပၳၤ န, “တှဲၤတွှိတှဲၤရူ တၲၤစၲၤစၲၤ အိၤထူၤ စှူ ဆလှၴ နူး ဒၲ ဗှီးနၤစၤရဲ အၤကၳး ဟဲး?”
\p ရဴ ခၳးဖီလီၤပၳၤ ဟၴဆံၤ လၳး န, “စၲု꤮, ဗး စၲုဇှၳး နှဲၤ။”
\p
\v 47 ဘီ ယၴၤဆၳူ မူထၴူၤ ခၳးနၤသၤနၴလ ဟူး ဒၲ လၳးအိၤ အၤခဲးနၲုၤ, အၤ ဟၴ ခၳးနၤသၤနၴလ အၤရီၤအၤကူး န, “အဲၤ မၤ အီၤစၤရှၴလၤဖၳ မှလၤကိး တၲၤပြှဲၤ။ အၤ လၤဟိးလၤဟူၤ ကှၲုးအၳး တၤခူ꤮ တိၤ။”
\p
\v 48 ရဴ ခၳးနၤသၤနၴလ ဆၳၤဒူး လၳး န, “နှဲၤ စၲု သဲညၴး စှူ ဗး ဖၳတၴး?”
\p အၤ ဟၴ ရဴ ယၴၤဆၳူ ဟၴဆံၤ လၳး န, “ဘီ ခၳးဖီလီၤပၳၤ အဲ တူၤဟီ နှဲၤ တိၤ အၤခဲးနၲုၤ, ဗး မူထၴူၤ နှဲၤ အိၤ ဘီ ကၤဒွီမှဴလှဲး နၲုၤ။”
\p
\v 49 ခၳးနၤသၤနၴလ ဟၴဆံၤ လၳး န, “ရၤဘီ꤮ နှဲၤ မၤ စဴမၤရူၤ အၤဖၳခၳး မှနူး ဟဴ, နှဲၤ မၤ အီၤစၤရှၴလၤ အၤစဴဖူၤ မှလၤကိး စဴ ဟဴ။”
\p
\v 50 ယၴၤဆၳူ ဟၴ လၳး န, “ဗး ဟၴ နှဲၤ န ဗး မူထၴူၤ နှဲၤ ဒၲ ကၤဒွီမှဴလှဲး နၲုၤမၤ နှဲၤ ဇှံအၴၤ မှလၤကိး ဗး န ဗး မၤ စဴမၤရူၤ အၤဖၳခၳး, အီၤစၤရှၴလၤ အၤစဴဖူၤ တၲၤပြှဲၤနၲုၤ ဟဲး? နှဲၤ ကှံ မူထၴူၤပှိ တှဲၤတၤကျီခိခၴူၤ ဒၳၤကျဴးလၲ စဴ န ယၴးတၤဟၴၤနၲုၤ ပှး။”
\v 51 ထၲုးရဴ ယၴၤဆၳူ ဟၴ အဲၤသီး န, “ဗး ဟၴဆိၤစဴစဴ သီး, သီး ကှံ မူထၴူၤ မှဴခၳၤ ဘမိး ရဴ စဴမၤရူၤ တၤနၴဖၳ တၤဟၴၤ ကှံ ကၤထူၤ ကၤလှူၤ ဒၲ ပြှဲၤလှၳၤ အၤဖၳခၳး မှဟဴ ဗးယၴး အၤလှိၤနၲုၤ ပှး။”
\c 2
\s1 ပွဲၤခိးမှဲး ဒၲ ဗှီးကၤနှ အၤကၳး
\p
\v 1 သၲုးညၴး တၲၤညၴးနၲုၤ ပွဲၤခိးမှဲး အိၤဒၲ ကဲလၤလီၤကှၴ, ဗှီးကၤနှ အၤကၳး တၲၤဖၳၤ, ရဴ ယၴၤဆၳူ အၤမှၲု အိၤကှၲုး ဘီနၲုၤ။
\v 2 ပွဲၤခိးမှဲး ယၴးနၲုၤ, အၳး မၴၤဟူး တှၲကှၲုး ယၴၤဆၳူ န အၤ ခိးပၤစှဲ တၤဟၴၤ။
\v 3 ဘီ စၤပီူထၴူးဇှး ဒၲ ဆီးပြှၴ တၤဟၴၤ အၤညၴး လှဴးကူးဟဴ အၤခဲးနၲုၤ, ယၴၤဆၳူ အၤမှၲု ဟၴဆိၤလှၲုး ယၴၤဆၳူ န, “အဲၤသီး အၤ စၤပီူထၴူးဇှး လှဴးဟဴ။”
\p
\v 4 ရဴ ယၴၤဆၳူ ဟၴဆံၤ လၳး န, “မှၲု꤮, နှဲၤ စၲုဟူး ဟၴဆိၤတှၲု ဗး မၴၤတၴး? ဆၲုခဲး တှၲုဟီ ဒၲ ဗး ကှံ ဒၴူလှၲုး ဗး တှဲၤပြှိၤတှဲၤပြှူး ဟီတိၤ။”
\p
\v 5 ယၴၤဆၳူ အၤမှၲု ဟၴဆိၤ ပြှဲၤမှၴၤတှဲၤဖၳ တၤဟၴၤ န, “ကီၤ အၤ နဴး သီး တၲၤစၲၤစၲၤ ဟၴရဴ မှၴၤပှၴ အဲၤ နီ꤮။”
\p
\v 6 တၤဗီးတၤဗှၤ ဘီနၲုၤ တၲၤဖိၤနၲုၤ သိးဒၳၤ အိၤ မၴး သၲုးသိူ ရဴ တၲၤမၴးနၲုၤ, အၳး ဇံးနှၲုး န ထၴူး ဟၴနၲုၤမၤ အၤ နှီ ပှူးဒၳၤ နၲုၤ ၈၀-၁၂၀။\f + \fr 2:6 \ft ၈၀-၁၂၀ ပှူးဒၳၤ ဟၴနၲုၤမၤ ကၳးလး ငှိ မၤ လီၤထၲၤ\f* သိးဒၳၤ ယၴးတၤဟၴၤနၲုၤ, ယၳဒၤဖၳ တၤဟၴၤ ဇံးနှၲုးအိၤ န ထၴူး ရဴ အဲၤသီး နဴးအၴၤ န အၤ လှၴဆီးပျီး န တၤခၳၤ ဖၳ အဲၤသီး တှဲၤစဴဘၳၤစဴဘဲး လှၴကျိး အိၤ အၤညၴး နၲုၤပြဲ။\f + \fr 2:6 \ft သူဖၳ အီၤစၤရှၴလၤဖၳ တၤဟၴၤ ကှံ မှၴၤတိး စဴမၤရူၤ အၤသဲပျဴၤ အၤညၴးနၲုၤ, အဲၤသီး ကြွိး ဆီးပျီးကှၲုး ဖၳ တှဲၤသိူတှဲၤသူၤ အိၤ နၲုၤ။\f*\fig Man pouring into jars |lb00135.png|col||Louise Bass, The British & Foreign Bible Society 1994|ကၤယးဖဲး ဇံးနှၲုး ထၴူး ဒၲ သိးဒၳၤကၳး|JHN 2:6\fig*
\p
\v 7 ယၴၤဆၳူ နဴး ပြှဲၤမှၴၤတှဲၤဖၳ နၲုၤတၤဟၴၤ န, “ဇံးနှၲုး ဘးလှဴးထၴူး ဒၲ သိးဒၳၤ နၲုၤတၤဟၴၤ အၤကၳးနၲုၤ။” ရဴ အဲၤသီး ဇံးနှၲုး ဘးလှဴး ထၲုးရဴ,
\p
\v 8 ယၴၤဆၳူ ဟၴ အဲၤသီး န, “ခိးညှယၴး ဒံၤနှီထၴူး တၲၤဘၴး ရဴ စၲုဒၴူ ဒၲ ပွဲၤခၳၤကျဴဒၳၤ ဒၲ အၤ တၤရီၤ မူခွဲၤ နှီပှၴ လှဴး အၳး တှဲၤပွှိး꤮ တၲၤစၲၤ နၲုၤတၲၤပြှဲၤ အၤ အိၤ,” အၤ ဟၴ
\p ရဴ အဲၤသီး ဒံၤစၲု ပှၴ လၳး။
\v 9 ပွဲၤခၳၤကျဴဒၳၤ အိးမူ ထၴူး ဒၲ အၤ ထွှိးထူၤ စၤပီူထၴူးဇှး ယၴးနၲုၤ။ မၤနရဴ စၤပီူထၴူးဇှး ယၴး အၤ အိၤ ဘီတၴး ဟူးနၲုၤ အၤ သဲညၴးတိၤ။ (ပြှဲၤမှၴၤတှဲၤဖၳ ယၴးတၤဟၴၤ ယိး ဒံၤထၴူး အၤခၳၤအၤခၴူး, အၤ သဲညၴး ပြဲတံ အဲၤသီး ယၴးတၤဟၴၤ ပြဲ) ရဴ ပွဲၤခၳၤကျဴဒၳၤ ယၴးတၲၤပြှဲၤ အဲဟူး ပြှဲၤခိးမှဲး ပြှဲၤခၳး,
\v 10 ရဴ အၤ ဟၴ လၳး န, “အၳး ပွှိး꤮ တၲၤပြှဲၤ လှၴကျိး ဒၴူအိးရှၴ စၤပီူထၴူးဇှး ဒၲ အၤဗီၤအၤဆံး တၤဟၴၤ, ထၲုးရဴ အၳး သဲအိး ဘ꤮ တၴး ရဴ အၳး အိး ထၲုးဟဴ အၤခဲးနၲုၤ, အၳး ဒၴူအိးကၴၤ စၤပီူထၴူးဇှး ပၤအၴး တၤဟၴၤ။ မၤနရဴ နှဲၤယၴး နှဲၤ ဘၴၤအိၤဒွိ နှီဒၴူ တှၲုပး နှဲၤ စၤပီူထၴူးဇှး အၤဗီၤအၤဆံး တၤဟၴၤ တှၲုခိးညှ စဴစဴ။”
\p
\v 11 ယၴၤဆၳူ မှၴၤတၤကျီ လၳ တှဲၤ တၲၤဖှၲုမၤ ဘီ ဗှီးကၤနှ, ကဲလၤလီၤကှၴ ယၴးနၲုၤဟဴ, ရဴ အၤ ဒၴူလှၲုးထူၤ အၤ တှဲၤလီးတှဲၤတၤခဲး ဘီနၲုၤ။ ဖၳနၲုၤရဴ အၤ ခိးပၤစှဲ တၤဟၴၤ ဇှံကှၤညှကှၤ လၳး။
\p
\v 12 ထၲုးဟဴ ရဴ အဲၤ န အၤမှၲု န အၤပှၲု တၤဟၴၤ န အၤ ခိးပၤစှဲ တၤဟၴၤ လှူၤ လၤဟူး ဒၲ ဗှီးကၤပၴၤရၤနဴၤ အၤကၳး, ရဴ အဲၤသီး စၲု အိၤ လၤဟူး ဘီနၲုၤ နၴူးသၲုးညၴး။
\s1 ယၴၤဆၳူ စၲု ဒၲ တှဲၤလၳးတူးဟိး
\r (မသဲ ၂၁:၁၂-၁၃, မၤကၳ ၁၁:၁၅-၁၇, လၳကၤ ၁၉:၄၅-၄၆)
\p
\v 13 မှ ဒၲ ယၳဒၤဖၳ တှဲၤစၲုတၤလွိပွဲၤ ဖံၤဟူးဟဴ အၤခၳၤအၤခၴူး, ယၴၤဆၳူ စၲု ဒၲ ဗှီးယၤရၳဆူၤလၴၤ။\f + \fr 2:13 \ft တှဲၤစၲုတၤလွိပွဲၤ မၤ ပွဲၤ တၲၤပွဲၤ ဒၲ အၳး မှၴၤတှဲၤ သဲနှၴထူၤ ခၴူးသူ ဘီ စဴမၤရူၤ မှၴၤဆီးပျဲကှၤ ယၳဒၤဖၳ တၤဟၴၤ ဒၲ တၤနၴဖၳ ဟူးလှူၤ မှၴၤသၴူး အၳး ဖၳဗှူပြှဲ အၤခဲးနၲုၤ။\f*\fig Herod’s temple at time of Christ|lb00250.png|col||Louise Bass, The British & Foreign Bible Society 1994|တှဲၤလၳးတူးဟိး ဒၲ ဗှီးယၤရၳဆူၤလၴၤ အၤကၳး|JHN 2:13\fig*
\v 14 ဘီ အၤ ဟူးတှၲု ဒၲ တှဲၤလၳးတူး ဟိးကၳး အၤခဲးနၲုၤ, အၤ မူထၴူၤ ကၤယး အီၤဆဲး ပှၳ, သီမှီ, ထၳၤလွှီ တၤဟၴၤ န ကၤယး အိၤနူး ထၳၤလှူၤ ရံး ဒၲ ဒီးရှဲ ခးဆၴူ တၤဟၴၤ။
\v 15 ဖၳနၲုၤရဴ အၤ မှၴၤ ဆၳၤပျၴူၤ အီၤပျီ ရဴ အၤ ဗှဲထၴၤကူး လှဴး သီမှီ န ပှၳ တၤဟၴၤ ဒၲ တှဲၤလၳးတူး ဟိးကၳး။ ထၲုးရဴ အၤ ထၳၤလၤကျှဴးကူး လှဴး အၳး လှၴထၳၤလှူၤ ရံး အၤ ဒီးရှဲထူၤလၲး နၲုၤတၤဟၴၤ ရဴ အၤ မှၴၤ လှၳၤပြၲုကူး လှဴးပျီး အဲၤသီး ရံးဇၴူၤ တၤဟၴၤ။
\v 16 ထၲုးရဴ အၤ ဟၴ ကၤယး အီၤဆဲး ထၳၤလွှီ နၲုၤတၤဟၴၤ န, “စှဴးထၴၤ တၤဖးကူး လှဴး ယၴးတၤဟၴၤ။ နဴးထွှိးထူၤ တဲး ဗးဖဲး အၤဟီၤ ယၴးနၲုၤ န ကျဲ တဲးမှၴ။”
\p
\v 17 အၤ ခိးပၤစှဲ တၤဟၴၤ တၤနှၴၤထူၤ တှၲု လီၤစးဆဲးကၳး ဟၴ န, “ဗး သဲပျဴၤဆိူၤ မှိၤနှီ နူၤစဴ နှဲၤဟီၤ။ ဗး တှဲၤသဲပျဴၤဆိူၤ မှိၤနှီ ယၴးနၲုၤမၤ အၤ ကှံ အံး လှဴးကူး စဴ ဗး သူန မီၤနၲုၤ စဴ ပှး။”\f + \fr 2:17 \ft ထၳၤသဲထူၤ ၆၉:၉\f*
\p
\v 18 ဒၲ အၤ မှၴၤ ဖၳယၴး အၤခၳၤအၤခၴူး, ယၳဒၤဖၳ ခၳၤကျဴ တၤဟၴၤ ဆၳၤဒူး လၳး န, “သူဖၳ ပှဲၤ ကှံ သဲညၴး န နှဲၤ နှီဘဲၤ တှဲၤတၤရၴူးဆိူၤဆဴး ဒၲ နှဲၤ ကှံ ဟူးမှၴၤ တှဲၤလှၳၤပြၲုလှၳၤပြူး ဖၳယၴး မၤ အၤနှီ ပြဲ အၤညၴးနၲုၤ, နှဲၤ ကှံ ဒၴူလှၲုး ပှၴ ပှဲၤ တှဲၤတၤကျီ အီးတၴးတၴး ပှး တၴး?”
\p
\v 19 ယၴၤဆၳူ ဟၴဆံၤ န, “မှၴၤ တှးပြှဴၤကူး မဴး တှဲၤလၳးတူးဟိး ယၴးနၲုၤ။ သၲုးညၴး အၤကၳး, ဗး ကှံ အီၤဆဴထူၤ ခၴူးသူ ပှး။”
\p
\v 20 ထၲုးရဴ ယၳဒၤဖၳ ဆၳၤဒူး လၳး န, “သၲုးညၴး အၤကၳး, နှဲၤ ကှံရှၴ အီၤဆဴထူၤ ထၲုးဘဲ ခၴူးသူ နူး ပှး ဟဲး? တှဲၤလၳးတူးဟိး ယၴးနၲုၤမၤ အၳး အီၤဆဴထူၤ နှီ အဲၤ မၤ အၤညှၴး စဴ အၤနၤလွှီးဆၴူး န သၲုးသိူ စဴ မၴၤနၴး꤮။”
\v 21 မၤနရဴ ဘီ ယၴၤဆၳူ ဟၴ န တှဲၤလၳးတူးဟိး အၤရီၤအၤကူး အၤခဲးနၲုၤ မၤ အၤ ဟၴလှူၤ နှီဒၴူဒံၤ အၤနှၴကျဴ ပြဲ။
\v 22 ဖၳနၲုၤ အၤခၳၤအၤခၴူး ဘီ ယၴၤဆၳူ ထွှိးပြှဲၤ ကှၤခၴူး ခၴူးသူ ဒၲ တှဲၤသၴူး အၤခဲးနၲုၤ, အၤ ခိးပၤစှဲ တၤဟၴၤ တၤနှၴၤထူၤ တှၲုဘဲၤ ခၴူးသူ ဒၲ အၤ ဟၴဘဲၤကူး အၤငှိ ယၴးနၲုၤ ရဴ အဲၤသီး ဇှံအၴၤ လီၤစးဆဲး န အဲၤ ဟၴအိၤကူး အၤငှိ နၲုၤတၤဟၴၤ။
\s1 ယၴၤဆၳူ သဲညၴး လှဴးအၳး သဲပျဴၤ
\p
\v 23 ဘီ ယၴၤဆၳူ အိၤပး ဘီ ဗှီးယၤရၳဆူၤလၴၤ တှဲၤစၲုတၤလွိ ပွဲၤကၳး အၤခဲးနၲုၤ, အၳး မူထၴူၤ အၤ မှၴၤ တှဲၤတၤကျီ နၲုၤတၤဟၴၤ အၤခၳၤအၤခၴူး အၳး ဇှံအၴၤ အဲနူၤစဴ လၳး။
\v 24 မၤနရဴ ယၴၤဆၳူ ဇှံအၴၤနှီ အဲၤသီး တိၤ, မှၴၤတၴးဟၴရဴ အၤ သဲညၴး လၳၤပျၳ လှဴးပျီး ဟဴ အၳးသဲပျဴၤ ဟဴ။
\v 25 အၳး လိၤ ဟၴဆိၤလှၲုး ပှၴ န ယၴၤဆၳူ န ကၤယး ပွှိး꤮ တၲၤပြှဲၤ အၤရီၤအၤကူး တိၤ မှၴၤတၴးဟၴရဴ ယၴၤဆၳူ သဲညၴး ထၲုးဒံၤဟဴ အၳး ပွှိး꤮ တၲၤပြှဲၤ အၤသဲပျဴၤ ဟဴ။
\c 3
\s1 ယၴၤဆၳူ န ခၳးနီၤကၤဒၴမၳၤ
\p
\v 1 ယၳဒၤဖၳ ခၳၤကျဴ ဒၲ အၤမွှီၤ န ခၳးနီၤကၤဒၴမၳၤ အိၤ တၲၤပြှဲၤ။ အဲၤ မၤ အၤ အိၤတှၲကှၲုး ဒၲ ဖၤရီၤဆူဲဖၳ အၤပျဴအၤမှၳၤ တၤဟၴၤ အၤကၳး။
\v 2 တၲၤသဲးခဲးနၲုၤ ခၳးနီၤကၤဒၴမၳၤ ဟူး ဒၲ ယၴၤဆၳူ အိၤ ရဴ အၤ ဟၴ လၳး န, “သရ, ပှဲၤ သဲညၴး န နှဲၤ မၤ မှ သရ ဒၲ အၤ အိၤ ဒၲ စဴမၤရူၤ အၤ အိၤဟူး တၲၤပြှဲၤ။ ပှဲၤ သဲညၴး န စဴမၤရူၤ ကီၤ အိၤကှၲုး န ကၤယး တၲၤပြှဲၤပြှဲၤ တိၤ ဟၴနၲုၤမၤ အၤ မှၴၤစှူ တှဲၤတၤကျီ ဖၳ နှဲၤ မှၴၤ ယၴးနၲုၤ တၲၤပြှဲၤ꤮ တိၤ။”
\p
\v 3 ယၴၤဆၳူ ဟၴဆံၤ လၳး န, “ဗး ဟၴဆိၤစဴစဴ နှဲၤ, ကၤယး ဒၲ အၤ အိၤပၤစှဲလှူၤ ခၴူးသူ တၲၤဖှၲု꤮ တိၤ တၤဟၴၤနၲုၤ, အၤ မူထၴူၤဘဲ စဴမၤရူၤ အၤထၴူးအၤကှၴ တၲၤပြှဲၤ꤮ တိၤ။”
\p
\v 4 ခၳးနီၤကၤဒၴမၳၤ ဆၳၤဒူး လၳး န, “ကၤယး ဒၳၤပြှဲဟဴ တၲၤပြှဲၤနၲုၤ အၤ စၲု အိၤပၤစှဲလှူၤ စှူ ခၴူးသူ ဖၳတၴး? အၤ ကှၤ ကၤနှၲုး ခၴူးသူ ဒၲ အၤ မှၲုဟဴကၳး ရဴ အၤ အိၤပၤစှဲလှူၤ နၴူးဖှၲုတၲၤဖှၲု မၤ အၤ စှူ ပးနူး ဟဲး?”
\p
\v 5 ယၴၤဆၳူ ဟၴဆံၤ လၳး န, “ဗး ဟၴဆိၤစဴစဴ နှဲၤ, ကၤယး ဒၲ အၤ အိၤပၤစှဲလှူၤ ခၴူးသူ န ထၴူး န စဴမၤရူၤ အၤ သဲစးဆဲး တိၤ တၤဟၴၤနၲုၤ အၤ နှၲုးနှီ စှူ ဒၲ စဴမၤရူၤ အၤထၴူးအၤကှၴကၳး တိၤ။
\v 6 ပြှဲၤလှၳၤ ကၤယး အိၤပၤစှဲလှူၤ နှီဒၴူ ခၴူး ပြှဲၤလှၳၤ ကၤယး ပြဲ။ မၤနရဴ တှဲၤအိၤပၤစှဲလှူၤ န သဲစးဆဲး ဘူၤစဲၤ နၲုၤ, အၤ ဒၴူ အိၤထွှိးထူၤ တၤပျၴၤ အၳး ဒၲသၳၤဒၲသဲ တၲၤကၴူး။
\v 7 ဒၲ ဗး ဟၴ ပှၴ နှဲၤ န, ‘သီး တိးဘဲၤ အိၤပၤစှဲလှူၤ ပှိ တၲၤဖှၲု,’ ဖၳယၴးနၲုၤ အၤခၳၤအၤခၴူးရဴ, ခၴူသၳၤခၴူသဲ တဲးမှၴ။
\v 8 ကှၴလၤသဲ နၲုၤ အၤ လၤသဲစၲု စှၳ꤮ ဒံၤ အၤတှဲၤ ပြဲ။ နှဲၤ နှီဟၲုး အၤပြှၤ တၤဒၲၤရဴ အၤ အိၤ ဘီတၴးဟူး မှတိၤရဴ အၤ ကှံရှၴ စၲုတိး ဘီတၴး နၲုၤ နှဲၤ သဲညၴးတိၤ။ လှဴး꤮ ကၤယး အိၤပၤစှဲလှူၤ န စဴမၤရူၤ အၤ သဲစးဆဲး တၤဟၴၤ နၲုၤမၤ အၤ သူဖၳ နၲုၤဟဴ။”
\p
\v 9 ခၳးနီၤကၤဒၴမၳၤ ဆၳၤဒူး လၳး န, “အၤ စၲု ထွှိးထူၤ စှူ ဖၳတၴး?”
\p
\v 10 ယၴၤဆၳူ ဟၴဆံၤ အဲၤ န, “နှဲၤ ထွှိး စဴ အီၤစၤရှၴလၤ အၤ သရဒၳၤ꤮ တၲၤပြှဲၤ ဗးဟၴတိၤ, ဖၳယၴးပြဲ ရဴ နှဲၤ စၲု သဲညၴးတိၤ မှၴၤတၴး?
\v 11 ဗး ဟၴဆိၤစဴစဴ နှဲၤ, ပှဲၤ ဟၴ ပှၴ အၳး တှဲၤ ဒၲ ပှဲၤ သဲညၴး တၤဟၴၤ, ပှဲၤ ဒၲၤညး ပှၴ အၳး တှဲၤ ဒၲ ပှဲၤ မူထၴူၤ တၤဟၴၤ တၤဒၲၤရဴ သီး ဖၴူဆံၤ ပှဲၤ တှဲၤဟၴဘဲၤ ယၴးနၲုၤ တၲၤပြှဲၤ꤮ တိၤ။
\v 12 ဗး ဟၴဆိၤ ပှၴထၲုးဟဴ သီး န ဟၴၤခၳၤ အၤရီၤအၤကူး ယၴးတၤဟၴၤ တၤဒၲၤရဴ သီး ဇှံအၴၤ ဗး တိၤ။ ဗး ကီၤ ဟၴဆိၤ ပှၴ ပှိ သီး န မှဴခၳၤ အၤရီၤအၤကူး တၤဟၴၤ ဟၴနၲုၤမၤ သီး ကှံရှၴ ဇှံအၴၤ စှူ ဗး ဖၳတၴး?
\v 13 ကၤယး ထူၤတှၲုနဴ ဒၲ မှဴခၳၤ နၲုၤ အၤ အိၤ တၲၤပြှဲၤ꤮ တိၤ။ ပြှဲၤလှၳၤ အၤဖၳခၳး ဒၲ အၤ အိၤ ဒၲ မှဴခၳၤ ဟူးလှူၤ ယၴးတၲၤပြှဲၤ ထူၤတှၲု တံ꤮ ဒံၤ ပြဲ။
\v 14-15 သူဖၳ ကၤယး ပွှိး꤮ တၲၤပြှဲၤ ဒၲ အၤ ဇှံကှၤညှကှၤ ဗး တၤဟၴၤ, ကှံ နှီဘဲၤ သဲထွှိးပြှဲၤ တၤစှၳပြှဲၤ တၤလှဲၤကြဲ အၤညၴးနၲုၤ, ဗး ဒၲ အၤ မှဒံၤဟဴ ပြှဲၤလှၳၤ အၤဖၳခၳး ယၴး အၳး ကှံ တၤထွိထူၤ ကှၲုးဒံၤ ဗး ဖၳ ခၳးမဴစဲ မၳ꤮ နၳၤခဲး စဴးထူၤ ရှၳတၤလီးဘူး ဇှဇှိၤ ဒၲ ဟီၤထံၤလှိၤ ရဴ အၤ တၤထွိထူၤ အဲၤ ဒၲ ကှၴဆဲးထၴူးကူၤ လှဴတၤမခၳၤ နၲုၤ ပှး။
\p
\v 16 “စဴမၤရူၤ မှိၤနှီ လှဴး စဴ ပြှဲၤလှၳၤ ဟၴၤခၳၤဖၳ လှဴး꤮ ပျီး။ လှဴး꤮ ကၤယး ဒၲ အၤ ဇှံအၴၤ အၤဖၳခၳး တၤဟၴၤနၲုၤ, သူဖၳ အၤ ကှံ နှီဘဲၤ သဲထွှိးပြှဲၤ တၤစှၳပြှဲၤ ရဴ အၤ ကှံ တှၲု တဲး ဒၲ တှဲၤပၴူတှဲၤကူး တဲးမှၴ နၲုၤ, အၤ ဒၴူလှူၤကူး အၤဖၳခၳး အိၤ တံ တၲၤပြှဲၤ ယၴးနၲုၤ ဒၲ ပြှဲၤလှၳၤ ဟၴၤခၳၤဖၳ တၤဟၴၤ အၤညၴး။
\v 17 မှၴၤတၴးဟၴရဴ, စဴမၤရူၤ နဴးဟူးလှူၤ အၤဖၳခၳး ဒၲ အၤ ကှံ စီၤရူၤ ကၤယး ဟၴၤခၳၤဖၳ အၤညၴးနၲုၤ မှတိၤ။ မှတၲၤခိနၲုၤ အၤ နဴးဟူး လၳး ဒၲ အၤ ကှံ ဟူး မှၴၤဆီးပျဲကှၤ ကၤယး ဟၴၤခၳၤဖၳ အၤညၴး နၲုၤပြဲ။
\v 18 ကၤယး ဒၲ အၤ ဇှံအၴၤ ဖၳခၳး တၤဟၴၤနၲုၤ, စဴမၤရူၤ စီၤရူၤ အဲၤသီး တိၤ။ ကၤယး ဒၲ အၤ ဇှံအၴၤ ဖၳခၳး တိၤ တၤဟၴၤနၲုၤ, စဴမၤရူၤ စီၤရူၤ အဲၤသီး ဟဴ, မှၴၤတၴးဟၴရဴ, အၤ ယိး ဇှံအၴၤ ကှၲုးအၳး စဴမၤရူၤ အၤဖၳခၳး ဒၲ အၤ အိၤ တံ တၲၤပြှဲၤ꤮ တၲုး ယၴးတၲၤပြှဲၤ တိၤ အၤခၳၤအၤခၴူး, အၤ စီၤရူၤဟဴ အဲၤသီး။
\v 19 မှၴၤတၴးရဴ အဲၤသီး ခူဘဲၤ တှဲၤစီၤရူၤ ဟၴနၲုၤမၤ, စဴမၤရူၤ အၤတှဲၤလီး ဟူးနှၲုး ဒၲ ဟၴၤခၳၤယၴး တၤဒၲၤရဴ ပြှဲၤလှၳၤ ဟၴၤခၳၤဖၳ တၤဟၴၤ သဲဇှံ တှဲၤလီး ယၴးနၲုၤ တိၤ မှၴၤတၴးဟၴရဴ အဲၤသီး ယိး မှၴၤ တှဲၤမၳးမှူရီၤစှူ တၤဟၴၤ အၤခၳၤအၤခၴူး, အၤ မှိၤနှီကျဴး ဒၲ တှဲၤခီတှဲၤလှဴၤ။
\v 20 လှဴး꤮ ကၤယး ဒၲ အၤ မှၴၤ တှဲၤမၳးမှူရီၤစှူ တၤဟၴၤနၲုၤ, အၤ သဲထၴၤ တှဲၤလီး ရဴ အၤ ဟူး ဒၲ တှဲၤလီး အၤ အိၤ တိၤ, မှၴၤတၴးဟၴရဴ ကၤယး ဒၲ အၤ မှၴၤ တှဲၤမၳးမှူရီၤစှူ တၤဟၴၤနၲုၤ, အၤ သဲအီၤဆၴး န အၤ တှဲၤသံတှဲၤအိၤရၤ တၤဟၴၤ အိၤလှၲုးထူၤ ရဴ အၤ ဟူးတိး တိၤ။
\v 21 မၤနရဴ ကၤယး ဒၲ အၤ မှၴၤ တှဲၤစဴတှဲၤတှၴၤ တၤဟၴၤနၲုၤ, အၤ ဟူးတိး ဒၲ တှဲၤလီး အၤ အိၤ, မှၴၤတၴးဟၴရဴ သူဖၳ အၳး ပွှိး꤮ တၲၤပြှဲၤ ကှံ မူထၴူၤ လှၲုးရူ န အၤ မှၴၤတှဲၤ တၤဟၴၤနၲုၤ, အၤတိး န စဴမၤရူၤ အၤသဲပျဴၤ အၤညၴးနၲုၤ, အၤ ဟူးတိး ဒၲ တှဲၤလီး အိၤ။”
\s1 ယၴၤဆၳူ န ပျွိးထၴူး ခၳးယိးဟၤ
\p
\v 22 အၤ ဟၴထၲုး လၳး ရဴ, ယၴၤဆၳူ န အၤ ခိးပၤစှဲ တၤဟၴၤ ထၴၤစၲု ဒၲ ယၳဒၤကှၴ။ ရဴ အၤ စၲုအိၤ ညှၴးရၤရၴၤ ကှၲုး န အၤ ခိးပၤစှဲ တၤဟၴၤ ဘီနၲုၤ ရဴ အၤ စၲုပျွိး ပှၴ အၳး ထၴူး။
\v 23 ခၳးယိးဟၤ ပျွိး ပှၴ ကှၲုးပှိ အၳး ထၴူး ဘီ ခးလှၴ ဒၲ အၳး အဲ န အဲၤနိ နၲုၤတၲၤဖိၤ။ အဲၤနိ မၤ အၤ အိၤဖံၤ န ဒဴးဆူၤလီၤ ထၲုးရဴ ထၴူး အိၤအဲ။ ကၤယး ဟူး ဒၲ လၳးအိၤ ရဴ အၤ ပျွိး ပှၴ အဲၤသီး ထၴူး။
\v 24 (ယၴးမၤ ဘီ အၳး ဒဴတှး ဟီ ခၳးယိးဟၤ ဒၲ အၤပှိၤကၳး ဟီတိၤ အၤခဲးနၲုၤ)
\v 25 ဘီနၲုၤအၤခဲး ခၳးယိးဟၤ အၤ ခိးပၤစှဲ တၤဟၴၤ န ယၳဒၤဖၳ တၲၤပြှဲၤ ကြၴကြှူ ခၴူးလၳး န လှၴကျိးလှၴခူၤ အိၤန တှဲၤမှၴၤမွှိးပျီး ဖၳတၴး နၲုၤ အၤရီၤအၤကူး။
\v 26 အဲၤသီး စၲု ဒၲ ခၳးယိးဟၤ အၤ အိၤ ရဴ အၤ ဟၴ လၳး န, “သရ꤮ ကၤယး ဒၲ အၤ အိၤကှၲုး န နှဲၤ ဘီ စှဴူၤဒၤ ထၴူးကျိး ဘဲရှဲး ရဴ နှဲၤ ခူလှၲုး ပှၴ အၳး န အဲၤ အၤရီၤအၤကူး နၲုၤတၲၤပြှဲၤ နီ꤮ ခိးညှယၴး အၤ စၲုပျွိး ပှၴတှၲု အၳး ထၴူး ရဴ အၳး စၲု လှဴးပျီးဟဴ ဒၲ လၳးအိၤ ဟဴ။”
\p
\v 27 ရဴ ခၳးယိးဟၤ ဟၴဆံၤ လၳး န, “အၳးပၴး ဘဲၤဘဲၤ စဴမၤရူၤ ကီၤ ဒၴူတှး လၳး တိၤ နၲုၤ, အၤ နှီဘဲၤ စှူ တှဲၤ တၲၤစၲၤ꤮ တိၤ။
\v 28 ဗး ဟၴထၲုးဟဴ သီး န, ‘ဗး မၤ ခြီ မှတိၤ တၤဒၲၤရဴ စဴမၤရူၤ နဴးဟူး ရှၴ ဗး ဒၲ အဲၤညၴးဟူး ပြဲ။’ ဗး ဟၴထၲုးဟဴ အၤခၳၤအၤခၴူး သီး ထွှိးဟဴ ဗး ပြှဲၤခူသဲ တၤဟၴၤ ဟဴ။
\v 29 ဗး မၤ အၤသူန ပြှဲၤကြွိးကြၲုး ခိးမှဲး ပြှဲၤခၳး တၲၤပြှဲၤနၲုၤ။ ခိးမှဲး ပြှဲၤမဴၤ မၤ ခိးမှဲး ပြှဲၤခၳး အၤတှဲၤ။ မၤနရဴ ပြှဲၤကြွိးကြၲုး နၲုၤတၲၤပြှဲၤ ကၤထဴၤ နှီဒး ခိးမှဲး ပြှဲၤခၳး ဟၴဘဲၤ။ အၤ နှီဟၲုး လၳးငှိ အၤခၳၤအၤခၴူး, အၤ သဲကြှံးသဲလှဴး နူၤစဴ။ ဖၳနၲုၤဟဴ ဗး တှဲၤသဲကြှံး ယၴးနၲုၤ အၤ လၲထူၤဘးထူၤ ဟဴ။
\v 30 အဲၤ မၤ အၤ တိးဘဲၤ လိၤဒၳၤကျဴး, ဗး မၤ အၤ တိးဘဲၤ လိၤ ပၤတီကျဴး။
\p
\v 31 “ကၤယး အိၤ ဒၲ မှဴခၳၤ ဟူး ယၴးတၲၤပြှဲၤနၲုၤ, အၤဒၳၤကျဴး န အၳး လှဴး꤮ ပျီး။ ကၤယး အိၤ ဒၲ ဟၴၤခၳၤ ယၴးတၲၤပြှဲၤနၲုၤ အၤ သဲညၴး ဟၴဘဲၤ ပြဲတံ ဟၴၤခၳၤ အၤရီၤအၤကူး ပြဲ။ ကၤယး အိၤ ဒၲ မှဴခၳၤ ဟူး ယၴးတၲၤပြှဲၤနၲုၤ အၤဒၳၤကျဴး န အၳး လှဴး꤮ ပျီး။
\v 32 အၤ ဟၴဆိၤလှၲုး ပှၴ အၳး န လှဴး꤮ အၤ မူထၴူၤ နၲုၤတၤဟၴၤ န လှဴး꤮ အၤ နှီဟၲုး နၲုၤတၤဟၴၤ။ မၤနရဴ အၤ ဟၴဆိၤလှၲုး ပှၴ အၳး နၲုၤ အၳး နှီဒး ဖၴူဆံၤ လၳးတှဲၤ တၲၤပြှဲၤ꤮ တိၤ။
\v 33 ကၤယး ဒၲ အၤ နှီဒး ဖၴူဆံၤ လၳး တှဲၤဟၴဆိၤလှၲုး တၤဟၴၤနၲုၤ အၤ ဇှံအၴၤ တှးတှၴၤ လၤဟူး န စဴမၤရူၤ မၤ အၤမှအၤစဴ။
\v 34 ကၤယး ဒၲ စဴမၤရူၤ နဴးတှး အဲၤ တၲၤပြှဲၤနၲုၤ, စဴမၤရူၤ ဒၴူ လၲဘး ဟဴ လၳး သဲစးဆဲး ဘူၤစဲၤ အၤခၳၤအၤခၴူး, အၤ ဟၴဘဲၤပြဲ စဴမၤရူၤ အၤလှးအၤငှိ တၤဟၴၤ ပြဲ။
\v 35 ဖဲး စဴမၤရူၤ မှိၤနှီ အၤဖၳခၳး ရဴ အၤ ဒၴူတှးလှဴး လၳး တှဲၤပွှိး꤮ တၲၤစၲၤ ဒၲ အၤ တၤခၳၤကၳး ဟဴ။
\v 36 ကၤယး ဒၲ အၤ ဇှံအၴၤညှအၴၤ ဖၳခၳး ယၴးတၲၤပြှဲၤ တၤဟၴၤနၲုၤ, အၤ နှီဘဲၤ သဲထွှိးပြှဲၤ တၤစှၳပြှဲၤ။ ရဴ ကၤယး ဒၲ အၤ နှီဒး ကှၲုးအၳး တိၤ ရဴ အၤ ဇှံအၴၤညှအၴၤ ကှၲုးအၳး ဖၳခၳးယၴး တိၤ တၤဟၴၤနၲုၤ, အၤ နှီဘဲၤ ကှၲုးအၳး သဲထွှိးပြှဲၤ တိၤ။ စဴမၤရူၤ အၤ တှဲၤစီၤရူၤ တှး အိၤ ဒၲ ကၤယး နၲုၤတၤဟၴၤ အၤလှိၤ။”
\c 4
\s1 ယၴၤဆၳူ န ဆူၤမၤရီ မှၲု
\p
\v 1 ဖၤရီၤဆူဲဖၳ တၤဟၴၤ နှီဟၲုး န ယၴၤဆၳူ အၤ ခိးပၤစှဲ အိၤအဲထူၤ န အဲထူၤ ထၲုးရဴ အၤ ပျွိးနှီအဲ ပှၴ ကျဴး အၳး ထၴူး န ခၳးယိးဟၤ။
\v 2 ကီၤ ဟၴလၤကိး မၤ, ယၴၤဆၳူ ပျွိး ပှၴ အၳး ထၴူး တၲၤပြှဲၤ꤮ တိၤ, အၤ ခိးပၤစှဲ တၤဟၴၤ ပျွိး ဆၲုးဆံ ပှၴ အၳး ပြဲ။
\v 3 ဘီ ယၴၤဆၳူ နှီဟၲုး အၳး ဒူ လၳးဇှိၤ ဖၳယၴး အၤခဲး, အၤ ထၴၤစၲုကူး ဒၲ ယၳဒၤကှၴ ထၲုးရဴ အၤ ကှၤခၴူး ခၴူးသူ ဒၲ ကဲလၤလီၤကှၴ။
\p
\v 4 ဘီ အၤ စၲု အၤခဲးနၲုၤ, အၤ တိးဘဲၤ စၲုဘဲ န ဆူၤမၤရီကှၴ။
\v 5 ဖၳနၲုၤရဴ အၤ စၲုတှၲု ဒၲ ဗှီးစီခၤရၤ ဒၲ အၤ အိၤ ဘီ ဆူၤမၤရီ ကှၴကၳးနၲုၤ။ ဗှီး ယၴးတၲၤဗှီးနၲုၤ အၤ အိၤဖံၤ န ဖဲးယၤကိၤ လှၴဒၴူကူး အၤဖၳခၳး ခၳးစိူစဲ ဟၴၤခၳၤ ခးလှၴ နၲုၤတၲၤဖိၤ။
\v 6 ဖဲးယၤကိၤ အၤထၴူးကျံၤ အိၤ ဘီနၲုၤ။ ရဴ ယၴၤဆၳူ စၲု သဲပြှလၤဒူ ကျူ အၤခၳၤအၤခၴူး အၤ စၲု အိၤနူးအိၤကှၲု ဘီ ထၴူးကျံၤ နၲုၤတၲၤအဴၤ အၤခးဆၴူ။ ဘီနၲုၤခဲး နၲုၤမၤ ဖံၤ꤮ မှဴထၲုၤ ဟဴ။
\p
\v 7 ရဴ ဆူၤမၤရီ မှၲု တၲၤပြှဲၤ ဟူးဒူထၴူး, ရဴ ယၴၤဆၳူ ဟၴ လၳး န, “ဒၴူအိး ပှၴကှၲုး ဗး ထၴူး တဲး꤮။”
\v 8 (ဘီနၲုၤခဲး မၤ အၤ ခိးပၤစှဲ ထၴၤစၲု အီၤပြှီၤ လှၴအၴၤ ဒၲ ဗှီးကၳး။)
\p
\v 9 ဆူၤမၤရီ မှၲု ဟၴဆံၤ လၳး န, “နှဲၤ မၤ ယၳဒၤဖၳ, ဗး မၤ ဆူၤမၤရီဖၳ, နှဲၤ စၲု ကွီးအိး တှၲု ဗးထၴူး။” (အၤ ဟၴ ဖၳယၴး မှၴၤတၴးဟၴရဴ ယၳဒၤဖၳ န ဆူၤမၤရီဖၳ နၲုၤမၤ အၤ ရှဲး လၳး တိၤ။)\f + \fr 4:9 \ft ကီၤ မှတိၤ မၤ ဖၳယၴး, ယၳဒၤဖၳ နဴးအၴၤ ကှၲုး ဆူၤမၤရီဖၳ ဘၴးလှဴ ဒၲ အၤ နဴးအၴၤ နှီဒၴူ နၲုၤတၤဟၴၤ တိၤ။\f*
\p
\v 10 ယၴၤဆၳူ ဟၴဆံၤ လၳး န, “နှဲၤ ကီၤ သဲညၴးဘၴူၤ စဴမၤရူၤ အၤ တှဲၤဒၴူကြး ဆၴူးဇှၳ ထၲုးရဴ ပြှဲၤ ဒၲ အၤ ကွီးအိး နှဲၤထၴူး ယၴးတၲၤပြှဲၤ မၤ အၳးပၴး နၲုၤ နှဲၤ ကီၤ သဲညၴး ပှိဘၴူၤ ဟၴမၤ, နှဲၤ ကှံ ကွီးအိး ဗး ထၴူး ပှး ရဴ ဗး ကှံ ဒၴူအိး နှဲၤ ထၴူး ဒၲ အၤ ဒၴူ အၳး သဲထွှိးပြှဲၤ ယၴးနၲုၤ ပှး။”
\p
\v 11 ပြှဲၤမဴၤ နၲုၤတၲၤပြှဲၤ ဟၴဆံၤ လၳး န, “သရ꤮ နှဲၤ စၲု ဒူထူၤ စှူ ထၴူး ဒၲ အၤ ဒၴူ အၳး သဲထွှိးပြှဲၤ ယၴးနၲုၤ ဘီတၴး ပှး? နှဲၤ ထၴူးလှၴစှဴး ရဴ အၤ အိၤ တိၤတိၤ, ထၴူးကျံၤ ယၴးတၲၤအဴၤနၲုၤ အၤ ဇှး နူၤစဴ တၲၤကှၲုၤရဴ။
\v 12 ပှဲၤဖဲး ဖဲးယၤကိၤ ဒၲ꤮ ညၴနၳၤ ဒၴူကူး ပှဲၤ ထၴူးကျံၤယၴး။ ဖဲးယၤကိၤ န အၤဖၳအၤလှၴူၤ န အၤ တှဲၤဖၳတှဲၤလှၴူၤ တၤဟၴၤ ဒူအိး ထၴူးယၴး။ မၤ နှဲၤ ဒၳၤကျဴးနူး န ပှဲၤဖဲး ဖဲးယၤကိၤ ဟဲး?”
\p
\v 13 ယၴၤဆၳူ ဟၴဆံၤ လၳး န, “ကၤယး ဒၲ အၤ အိးထၴူး ယၴးတၤဟၴၤနၲုၤ, အၤ သဲအိး ခၴူးသူ ပှး,
\v 14 မၤနရဴ ကၤယး ဒၲ အၤ ကှံ အိးထၴူး ဒၲ ဗး ဒၴူအိး အဲၤ ပှး ယၴးနၲုၤ, အၤ သဲအိး ပှး ထၴူး တၲၤဖှၲု꤮ တိၤ။ ထၴူး ဒၲ ဗး ကှံ ဒၴူအိး အဲၤ ပှး ယၴးနၲုၤ, အၤ ကှံ ထွှိးထူၤ ထၴူးထၴၤခၳၤ ဒၲ လၳးကၳး ပှး။ ရဴ အၤ ကှံ ဒၴူ လၳး သဲထွှိးပြှဲၤ တၤစှၳပြှဲၤ တၤလှဲၤကြဲ ပှး။”
\p
\v 15 ပြှဲၤမဴၤ ယၴးတၲၤပြှဲၤ ဟၴဆံၤ လၳး န, “သရ꤮, သူဖၳ ဗး ကှံ သဲအိး ပှး ထၴူး တၲၤဖှၲု꤮ တိၤ, ထၲုးရဴ သူဖၳ ဗး ကှံ ဟူး ဒူအိးနဴ ပှး တဲး ထၴူး ဘီယၴး တဲးမှၴနၲုၤ ဒၴူမဴး ဗး ထၴူး ဒၲ နှဲၤ ဟၴ ယၴးနၲုၤ။”
\p
\v 16 ယၴၤဆၳူ ဟၴဆံၤ လၳး န, “ကှၤ အဲဟူး နှဲၤဗှဲၤ ဘီယၴး။”
\p
\v 17 ရဴ အၤ ဟၴဆံၤ ယၴၤဆၳူ န, “ဗးဗှဲၤ အိၤတိၤ။”
\p ယၴၤဆၳူ ဟၴဆံၤ လၳး န, “နှဲၤ ဟၴ န နှဲၤဗှဲၤ အိၤတိၤ နၲုၤမၤ အၤတိး ပြဲ။
\v 18 နှဲၤဗှဲၤ အိၤထၲုးဟဴ ညှးထံး ရဴ ပြှဲၤခၳး ဒၲ နှဲၤအိၤ နှီဒၴူ ခိးညှယၴး တၲၤပြှဲၤ နၲုၤမၤ နှဲၤဗှဲၤ မှတိၤ။ နှဲၤ ဟၴလှၲုးစဴ ဟၴလှၲုးတှၴၤ ပှၴ စဴ ဗး ဟဴ။”
\p
\v 19 ပြှဲၤမဴၤယၴး ဟၴ လၳး န, “သရ꤮ ဗး မူထၴူၤ သဲညၴး တှးတှၴၤဟဴ န နှဲၤ မၤ ပြှဲၤပြှိၤ တၲၤပြှဲၤ။
\v 20 ပှဲၤ ကျွီးလူး ဆူၤမၤရီဖၳ ဒၲ꤮ ညၴနၳၤ တၤဟၴၤနၲုၤ, အၤ စဴဘဲးထူၤ စဴမၤရူၤ ဘီ ဆိၤ ယၴးနၲုၤတၲၤမၴး အၤလှိၤ။ မၤနရဴ သီး ယၳဒၤဖၳ တၤဟၴၤနၲုၤ သီး ဟၴ န အၳး တိးဘဲၤ စဴဘဲးထူၤ စဴမၤရူၤ ဒၲ ဗှီးယၤရၳဆူၤလၴၤ အၤကၳး နၲုၤ။”
\p
\v 21 ယၴၤဆၳူ ဟၴဆံၤ လၳး န, “မဴၤမှၲု꤮ ဇှံအၴၤ ဗးနၲုၤ, ဆၲုခဲး ကှံ ဟူးတှၲုဟဴ ဒၲ သီး ကှံ စဴဘဲးထူၤ ဖဲး စဴမၤရူၤ ပှး။ မၤနရဴ ဘီ ဆိၤ ယၴးတၲၤမၴး အၤလှိၤ နၲုၤ ဘဲၤဘဲၤ, ဒၲ ဗှီးယၤရၳဆူၤလၴၤ အၤကၳး ယၴးနၲုၤ ဘဲၤဘဲၤ, အၳး လိၤ ဟူးစဴဘဲး ပှး ဘီနၲုၤ တိၤဟဴ။
\v 22 သီး ဆူၤမၤရီဖၳ တၤဟၴၤနၲုၤ, သီး စဴဘဲးထူၤ အၳးပၴး နၲုၤ သီး သဲညၴး တှးတှၴၤ နှီဒၴူ တိၤ။ မၤနရဴ ပှဲၤ ယၳဒၤဖၳ တၤဟၴၤနၲုၤ, ပှဲၤ စဴဘဲးထူၤ အၳးပၴးနၲုၤ ပှဲၤ သဲညၴး နှီဒၴူ, မှၴၤတၴးဟၴရဴ တှဲၤမှၴၤဆီးပျဲကှၤ နၲုၤ အၤ အိၤထူၤ ဒၲ ပှဲၤ ယၳဒၤဖၳ အၤကျဲး ဟဴ။
\v 23 မၤနရဴ ကၤယး ဒၲ အၤ စဴဘဲး ဆးပြှဲညၤစဲး ဖဲး စဴမၤရူၤ တၤဟၴၤနၲုၤ, ဆၲုခဲး ဒၲ အဲၤသီး ကှံ စဴဘဲး ဒၲသၳၤဒၲသဲ န တှဲၤမှတှဲၤစဴ နၲုၤ, အၤ ကှံ ဟူးတှၲု ပှး။ အၤ ဟူးတှၲု စဴ ဟဴ ခိးညှ ဟဴ။ မှၴၤတၴးဟၴရဴ ဖဲး စဴမၤရူၤ မူပှၳး ကၤယး ဒၲ အၤ စဴဘဲးထူၤ လၳး ဖၳနၲုၤ တၤဟၴၤ ဟဴ။
\v 24 စဴမၤရူၤ မၤ မှသၳၤမှသဲ ရဴ ကၤယး ဒၲ အၤ စဴဘဲးထူၤ အဲၤ တၤဟၴၤနၲုၤ, အၤ တိးဘဲၤ စဴဘဲးထူၤ အဲၤ ဖၳ သဲစးဆဲး ဘူၤစဲၤ ဇှၳးကျူဇှၳးကျိး အဲၤ ဒၲ တှဲၤမှတှဲၤစဴ အၤကၳး နၲုၤ။”
\p
\v 25 အၤ ဟၴဆံၤ ယၴၤဆၳူ န, “ဗး သဲညၴး န မၴၤဆီယၤ (ဒၲ အၳး အဲ အၤမွှီၤ န ခြီနၲုၤ) ကှံ ဟူး ပှး, ရဴ ဘီ အၤ ဟူးတှၲု ပှး အၤခဲးနၲုၤ, အၤ ကှံ ဟူးဟၴဆိၤ ပှၴ ပှဲၤ တှဲၤလှဴး꤮ ပျီး ပှး အၤ ဟၴ ဖၳနၲုၤ။”
\p
\v 26 ယၴၤဆၳူ ဟၴဆံၤ အဲၤ န, “ကၤယး ဒၲ အၤ ဟၴဘဲၤ န နှဲၤ ခိးညှယၴး တၲၤပြှဲၤ နၲုၤမၤ မှ နၲုၤတၲၤပြှဲၤ ဟဴ။”
\p
\v 27 ဘီနၲုၤအၤခဲး, ယၴၤဆၳူ အၤ ခိးပၤစှဲ တၤဟၴၤ ကှၤတှၲု ရဴ အၤ ခၴူသၳၤခၴူသဲ နူၤစဴ ဒၲ အၤ မူထၴူၤ ယၴၤဆၳူ ဟၴဘဲၤ န ပြှဲၤမဴၤ နၲုၤတၲၤပြှဲၤ။ “ပြှဲၤမဴၤ နၲုၤတၲၤပြှဲၤ သဲဇှံ အီးတၴး?” နၲုၤ, အဲၤသီး ဆၳၤဒူး လၳး တၲၤပြှဲၤ꤮ တိၤ, ထၲုးတိၤ “ဘူၤစဲၤ ယၴၤဆၳူ စၲုဟၴဘဲၤ တှၲု န ပြှဲၤမဴၤ နၲုၤတၲၤပြှဲၤ မှၴၤတၴး?” နၲုၤ, အဲၤသီး ဆၳၤဒူး လၳး တၲၤပြှဲၤ꤮ တိၤတိၤ။
\p
\v 28 ထၲုးရဴ ပြှဲၤမဴၤ ယၴးတၲၤပြှဲၤ ဘၴၤကူး အၤထၴူးအိး ရဴ အၤ ကှၤဟၴဆိၤ အဲပှၴလး အၳး ဒၲ ဗှီးကၳးနၲုၤ န,
\v 29 “ဟူး မူကှၲုး လၤဟူး မဴး ဗး ကၤယး တၲၤပြှဲၤ လၴ! အၤ ဟၴပြှိၤ လှဴးပျီး စဴ လှဴး ဗး မှၴၤထၲုးဟဴ နၲုၤတၤဟၴၤ။ အဲၤ မှ ခြီ စဴ ဟဲး?”
\v 30 ဖၳနၲုၤ အၤခၳၤအၤခၴူး အဲၤသီး အိၤ ဘီ ဗှီးကၳး နၲုၤ ရဴ အၤ ဟူး လၤဟူး ဒၲ ယၴၤဆၳူ အၤ အိၤ။
\p
\v 31 ဘီနၲုၤအၤခဲး, အၤ ခိးပၤစှဲ တၤဟၴၤ ကွီးသဲဇှဴၤ ယၴၤဆၳူ န, “ရၤဘီ꤮, အၴၤမဴး ဆဲၤအၴၤ ယၴး꤮။”
\p
\v 32 မၤနရဴ အၤ ဟၴဆံၤ အဲၤသီး န, “ဗး ဆဲၤအၴၤ လှၴအၴၤ ဒၲ သီး သဲညၴး တှၲုကှၲုး ဗး တိၤ နၲုၤ အၤ အိၤ ဒံၤ ဟဴ။”
\p
\v 33 ဖၳနၲုၤ အၤခၳၤအၤခၴူး အၤ ခိးပၤစှဲ တၤဟၴၤ ဆၳၤဒူး နှီဒၴူ လၳး တၲၤပြှဲၤ ထၲုး တၲၤပြှဲၤ န, “ကၤယး တၲၤပြှဲၤပြှဲၤ ဟူးဒၴူ ထၲုးဟဴ လၳး ဆဲၤအၴၤ ဟဲး?”
\p
\v 34 ယၴၤဆၳူ ဟၴ အဲၤသီး န, “ဗး မှၴၤတိး ပြှဲၤ ဒၲ အၤ နဴးဟူး ဗး ယၴးတၲၤပြှဲၤ အၤ တှဲၤသဲဇှံ ရဴ ဗး မှၴၤထၲုးကူး တှဲၤမှၴၤ ဒၲ အၤ ဒၴူ ဗး ယၴးနၲုၤမၤ မှဟဴ ဗးဆဲၤအၴၤ ဟဴ။
\v 35 သီး လှၴကျိး ဟၴ နှီဒၴူ လၤဟူး န, ‘အၤ ဘးဟဴ လွှီးလဲး ပှး မၤ ဆၲုခဲး တိး ကဲဟဴ ဘှၲု ပှး။’ တၤဒၲၤရဴ ဗး ဟၴ သီး, မူတှးတှၴၤ လၤဟူး ကၤယး အဲပြှဲၤ ဒၲ အၤသူန လှူ ယၴးတၤဟၴၤနၲုၤ, အဲၤသီး မၤ အၤသူန ဘှၲု မီးဘၳး တိးကဲ လှဴးပျီး ဟဴ ရဴ ဆၲုခဲး ဘဲၤဟဴ ဒၲ တိး ကဲ စဴ ဟဴ ခိးညှဟဴ။
\v 36 ခိးညှယၴး စဴ ဘဲၤဘဲၤ, ပြှဲၤကဲဘှၲု တၲၤပြှဲၤနၲုၤ အၤ နှီဘဲၤ အၤခွိအၤကဲၤ ရဴ အၤ ဒူၤအိၤပျဴ တှဲၤသဲၤတှဲၤဖိး တၤဟၴၤ ဒၲ အၤ မှဟဴ တှဲၤထွှိးပြှဲၤ တၤစှၳပြှဲၤ အၤညၴး ယၴးနၲုၤ ဟဴ။ ဖၳနၲုၤရဴ ပြှဲၤအီၤဆဴဘှၲု ယၴး န ပြှဲၤကဲဘှၲု ယၴး သဲနၴူးလှဴး ကှံ သဲကြှံး ရှိလှဴး လၳး ပှး။
\v 37 မှၴၤဖၳနၲုၤရဴ ငှိဒၲၤညး ဟၴ န, ‘တၲၤပြှဲၤ ရဴ အီၤဆဴ, တၲၤပြှဲၤ ရဴ ကဲ’ နၲုၤမၤ အၤတိး ပြဲ။
\v 38 ဗး နဴးစၲု ကဲဟဴ သီး ဘှၲု ဒၲ လှူခၳၤ ဒၲ သီး မှၴၤနဴ န သီးနှၴ တၲၤဖှၲု꤮ တိၤ ယၴးတၲၤလှၴ ဟဴ။ ကၤယး ဒၲ အၤရှၲုၤ တၤဟၴၤ မှၴၤထၲုးဟဴ ဘီနၲုၤ ရဴ ဒၲ အဲၤသီး မှၴၤထၲုးရှၴ ဟဴ အၤခၳၤအၤခၴူး, သီး စၲု နှီဘဲၤ ကှၲုး ဟဴ တှဲၤဘွီတှဲၤတၤရၴူး ဘီနၲုၤဟဴ။”
\p
\v 39 ဒၲ ဗှီးယၴး တၲၤဗှီး အၤကၳးနၲုၤ ဆူၤမၤရီဖၳ ဇှံအၴၤညှအၴၤ ကှၤ အဲလး ယၴၤဆၳူ, မှၴၤတၴးဟၴရဴ မှ ဒၲ ပြှဲၤမဴၤ နၲုၤတၲၤပြှဲၤ ခူသဲ ရဴ အၤ ဟၴ န, “အၤ ဟၴပြှိၤ လှဴးပျီး တှဲၤ ဒၲ ဗး မှၴၤထၲုးဟဴ တၤဟၴၤနၲုၤ,” အၤခၳၤအၤခၴူး အဲၤသီး ဇှံအၴၤညှအၴၤ ကှၤ အဲလး။
\v 40 ဖၳနၲုၤ အၤခၳၤအၤခၴူး ဘီ ဆူၤမၤရီဖၳ တၤဟၴၤ ဟူးတှၲု ဒၲ ယၴၤဆၳူ အိၤ အၤခဲး, အၤ ကွီးသဲဇှဴၤ လၳး န အၤ ကှံ ကှၤအိၤကှၲုး န အဲၤသီး ဒၲ အၤဗှီးကၳး ရဴ ယၴၤဆၳူ ကှၤအိၤကှၲုး န အဲၤသီး ဘီနၲုၤ နၴူးညၴး။
\v 41 အၳး ဟူး နှီဒး အဲလး အၤ တှဲၤဒၲၤညး တၤဟၴၤ ရဴ အၳး ဇှံကှၤညှကှၤ ရှိလး။
\p
\v 42 အဲၤသီး ဟၴ ပြှဲၤမဴၤ နၲုၤတၲၤပြှဲၤ န, “ပှဲၤ ဇှံအၴၤ ယၴၤဆၳူ ခိးညှယၴး နၲုၤမၤ မှဒၲ နှဲၤ ဟၴဆိၤ ပှၴ ပှဲၤ အၤခၳၤအၤခၴူး နၲုၤ မှတိၤ။ ဒၲ ပှဲၤ နှီဟၲုး အၤ တှဲၤဟၴဆိၤဒၲၤညး န ပှဲၤနှၴ ထၲုးရဴ ပှဲၤ သဲညၴး န အဲၤ မၤ ခြီ ဒၲ အၤ မှၴၤဆီးပျဲကှၤ ဟၴၤခၳၤဖၳ ယၴးနၲုၤ တၲၤပြှဲၤ မှလၤကိး ဟဴ, အၤခၳၤအၤခၴူး နၲုၤပြဲ။”
\s1 ယၴၤဆၳူ ဇၤဆီးမှၴ ခွီ အၤ ပြှဲၤမှၴၤတှဲၤဖၳ တၲၤပြှဲၤ အၤဖၳခၳး
\r (မသဲ ၈:၅-၁၃, လၳကၤ ၇:၁-၁၀)
\p
\v 43 ယၴၤဆၳူ အိၤ ဘီနၲုၤ နၴူးညၴး ထၲုးရဴ အၤ ထၴၤစၲု ဒၲ ကဲလၤလီၤကှၴ။
\v 44 ယၴၤဆၳူ ဟၴထၲုး ဒံၤ ဟဴ န, “ပြှဲၤပြှိၤ နၲုၤ အၤဒဴးကၳးဖၳ နှီဒံၤ ဒူၤဇှံဒူၤညှ နှီဒၴူကှၲုး လၳး တိၤ။”
\v 45 ဘီ အၤ စၲုတှၲု ဒၲ ကဲလၤလီၤကှၴ အၤခဲးနၲုၤ, ကဲလၤလီၤဖၳ ဘီနၲုၤ တၤဟၴၤ အဲမှိၤဆံၤ အဲၤ, မှၴၤတၴးဟၴရဴ အဲၤသီး စၲုနဴကှၲုး တှဲၤစၲုတၤလွိပွဲၤ ဒၲ ဗှီးယၤရၳဆူၤလၴၤ အၤကၳး ရဴ အၤ မူထၴူၤနဴ လှဴး ထၲုးဟဴ ဘူၤစဲၤ ယၴၤဆၳူ မှၴၤ တၤကျီခိခၴူၤ တှဲၤလှဴး꤮ ပျီး ဘီ ပွဲၤခဲး နၲုၤဟဴ။
\p
\v 46 ထၲုးရဴ, ဘူၤစဲၤ ယၴၤဆၳူ ကှၤခၴူး ခၴူးသူ ဒၲ ဗှီးကၤနှ ဒၲ ကဲလၤလီၤကှၴကၳး ဘီ အၤလှၴ မှၴၤထွှိးထူၤ ထၴူး န စၤပီူထၴူးဇှး နၲုၤ။ ဘီ ဗှီးကၤပၴၤရၤနဴၤ အၤကၳး နၲုၤ, ကၤယး ထွှိး ခွီ အၤ ပြှဲၤမှၴၤတှဲၤဖၳ ခၳၤကျဴ အိၤတၲၤပြှဲၤ ရဴ အၤ ဖၳပြှဲၤခၳး သဲဆွီ။
\v 47 ဘီ အၤ နှီဟၲုး ဟဴ န ယၴၤဆၳူ အိၤ ဒၲ ယၳဒၤကှၴ ရဴ အၤ ဟူး ဒၲ ကဲလၤလီၤကှၴ အၤခဲးနၲုၤ, အၤ စၲု ဒၲ လၳးအိၤ ရဴ အၤ ကွီးသဲဇှဴၤ ယၴၤဆၳူ န အၤ ကှံ ကြွိးကှၤကှၲုး လၳး ဒၲ ဗှီးကၤပၴၤရၤနဴၤ ရဴ ကှၤ ဇၤဆီးမှၴ ပှၴ လၳး ဖၳခၳး ဒၲ အၤ ကှံရှၴ သၴူးတၤလီ လးဟဴ ယၴးတၲၤပြှဲၤနၲုၤ။
\p
\v 48 ယၴၤဆၳူ ဟၴ အဲၤ န, “သီး ဒးမူထၴူၤ ပၴပှး တှဲၤတၤကျီခိခၴူၤ န တှဲၤခၴူသၳၤခၴူသဲ တၤဟၴၤ တိၤ ဟၴရဴ, သီး ဇှံအၴၤ စဴ တၤကီၤ꤮ တိၤ။”
\p
\v 49 ထၲုးရဴ ကၤယး ထွှိး ခၳၤကျဴဒၳၤ ယၴးတၲၤပြှဲၤနၲုၤ အၤ ဟၴဆံၤ လၳး န, “ဘူၤစဲၤ꤮ ကှၤ ကှၲုးန ဗး ခိးညှ ဘီ ဗးဖၳ သၴူး တူၤဟီတိၤ အၤခဲးယၴး,” အၤ ဟၴ လၳး ဖၳနၲုၤ။
\p
\v 50 ဘူၤစဲၤ ယၴၤဆၳူ ဟၴဆံၤ လၳး န, “ကှၤခၴူး ခၴူးသူ မဴး။ နှဲၤ ဖၳပြှဲၤခၳး ကှံ အိၤမှိၤ ကှၤခၴူး ဒံၤ ပှး။”
\p ရဴ ကၤယး ထွှိး ဒၳၤ ယၴးတၲၤပြှဲၤ ဇှံအၴၤ ယၴၤဆၳူ အၤ တှဲၤဟၴဘဲၤ ရဴ အၤ ကှၤခၴူး ခၴူးသူ ဒၲ အၤဟီၤ။
\v 51 ဘီ အၤ ကှၤ ဒၲ ကျူလှိၤ အၤခဲးနၲုၤ, အၤ ပြှဲၤမှၴၤတှဲၤဖၳ တၤဟၴၤ ဟူး လှံၤဆံၤ အဲၤ ရဴ အၤ ဟၴဆိၤ လၳး န, “နှဲၤ ဖၳပြှဲၤခၳး အိၤမှိၤ ကှၤခၴူး ဟဴ။”
\v 52 အၤ ဆၳၤဒူး အၤ ပြှဲၤမှၴၤတှဲၤဖၳ ယၴးတၤဟၴၤ န အၤဖၳခၳး အိၤမှိၤ ကှၤခၴူး ခၴူးသူ ဘီခဲးတၴး ရဴ အဲၤသီး ဟၴဆံၤ လၳး န, “အၤ တှဲၤကှၳ တှး ဘီ ပှဟၴနၳၤ မှဴကွှီလှူၤ တၲၤမံး အၤခဲးနၲုၤ။”
\p
\v 53 အၤဖဲး တၤနှၴၤထူၤ တှၲုဘဲၤခၴူး အၤဖၳ တှဲၤကှၳ တှး အၤဆၲုခဲး နၲုၤမၤ, အၤ တိးတံ ဘီ ဘူၤစဲၤ ယၴၤဆၳူ ဟၴ လၳး န, “နှဲၤ ဖၳခၳး ကှံ အိၤမှိၤ ကှၤခၴူး ဒံၤ ပှး ဆၲုခဲး ဘီနၲုၤ။” ဒၲ ယၴး အၤခၳၤအၤခၴူး အဲၤ န အၤ ဟီၤဖၳဖူးဖၳ တၤဟၴၤ ဇှံကှၤညှကှၤ လှဴးပျီး ဘူၤစဲၤ ယၴၤဆၳူ။
\p
\v 54 ယၴးနၲုၤမၤ ဘူၤစဲၤ ယၴၤဆၳူ အိၤ ဒၲ ယၳဒၤကှၴ ရဴ ထၴၤစၲု ခၴူးသူ ဒၲ ကဲလၤလီၤကှၴ ရဴ အၤ ဒၴူလှၲုး အၤတှဲၤမှၴၤ တၤကျီခိခၴူၤ နၴူးဖှၲုတၲၤဖှၲု ယၴးနၲုၤ ဟဴ။
\c 5
\s1 ဘူၤစဲၤ ယၴၤဆၳူ ဇၤဆီးမှၴ ကၤယး ခးဒှၲုၤဒ တၲၤပြှဲၤ
\p
\v 1 ဖၳနၲုၤထၲုးရဴ, ယၴၤဆၳူ စၲုကှၲုး ယၳဒၤဖၳ တၤဟၴၤ အၤပွဲၤ ဒၲ ဗှီးယၤရၳဆူၤလၴၤ။
\v 2 ဒၲ ဗှီးယၤရၳဆူၤလၴၤ အၤကၳးနၲုၤ ထၴူးအဴၤ အိၤ တၲၤအဴၤ။ ထၴူးအဴၤ နၲုၤတၲၤအဴၤနၲုၤ အၤ အိၤဖံၤ န သီမှီလိၤ ကၤဒးကၳး ရဴ ဟီဘြၳငှိ နၲုၤမၤ အၳး အဲ န ဘၴၤသၤစၤဒ။\f + \fr 5:2 \ft လီၤဖ မၳ꤮ နၳၤခဲး တၤဟၴၤဟၴၤနၲုၤ, အၳး အဲ န ဘၴၤသၤဇသၤ, တၤဟၴၤဟၴၤ ရဴ အၤ အဲ န ဘၴၤသၤစဲဒ။\f* ဒၲ ထၴူးအဴၤ ခၳၤပြီး အၤလှိၤနၲုၤ အၳး အီၤဆဴ တၤဗှၤ န လှၴသံၤ ညှးမၴး။
\v 3 ဘီ လှၴသံၤ နၲုၤတၤဟၴၤ အၤကၳးနၲုၤ ကၤယး မဲၤသဲၤလဲး, ကၤယး ခးဒှၲုၤဒ, န ကၤယး သၴူးတၲၤကၴူး တၤဟၴၤ ဟူးအိၤမၴူး ရှိ အဲ ကၳလး လၤဟူး ဘီနၲုၤ။
\v 4 (အဲၤသီး အိၤပှဴ လၤဟူး ထၴူးကၤဇှၲုး မှၴၤတၴးဟၴရဴ စဴမၤရူၤ အၤ တၤနၴဖၳ ဟူးလှူၤ မှၴၤကၤဇှၲုး တၤမိးမိး ထၴူးယၴး ရဴ ဘီ ထၴူး ကၤဇှၲုး အၤခဲးနၲုၤ, ကၤယး ဒၲ အၤ စၲုနှၲုး ရှၴလၲ ဒၲ ထၴူးကၳး တၲၤပြှဲၤပြှဲၤ နၲုၤ, အၤတှဲၤဆွီ ဆီးမှၴကူး။)\f + \fr 5:4 \ft လီၤဖ ဒၲ အၳး ရးအိၤ မၳ꤮ နၳၤခဲး တၤဟၴၤ အၤကၳးနၲုၤ, တၤဟၴၤဟၴၤ ရဴ အၤ ရးနှၲုးအိၤတှၲ လီၤစးဆဲး အၤမှး (၄) ယၴးတၲၤမှး။ အဲတၤကီၤ ရဴ အၤ ရးနှၲုး အိၤတှၲ တိၤ။\f*
\v 5 ကၤယး ဆွီ ညှၴးဟဴ သၲုးဆၴူး န နၤလွှီးသိူ အိၤဘီနၲုၤ တၲၤပြှဲၤ။
\v 6 ယၴၤဆၳူ မူထၴူၤ အၤ အိၤမၴူးခံအိၤ ဘီနၲုၤ ရဴ အၤ သဲညၴး န အၤဆွီ ညှၴးဟဴ အၤခၳၤအၤခၴူး အၤ ဆၳၤဒူး လၳး န, “နှဲၤ သဲဇှံ နဴးဆီးမှၴ နှဲၤ တှဲၤဆဲး ဟဲး?”
\p
\v 7 ရဴ အၤ ဟၴဆံၤ ဘူၤစဲၤ န, “ဘူၤစဲၤ꤮, ဘီ အၳး မှၴၤ ကၤဇှၲုး ထၴူးအဴၤ အၤခဲးနၲုၤ, ကၤယး ဒၲ အၤ ကှံ စှဴးနှၲုး ဗး ဒၲ ထၴူးအဴၤ အၤကၳးနၲုၤ အၤ အိၤ တၲၤပြှဲၤ꤮ တိၤ။ ရဴ ဘီ ဗး အယစံ စၲုနှၲုး အၤခဲးနၲုၤ, ကၤယး ဒၲ အၤရှၲုၤတၲၤပြှဲၤ စၲုနှၲုးဖၴၤ ရှၴကူး ဟဴ ဗး။”
\p
\v 8 ဘူၤစဲၤ ဟၴ အဲၤ န, “အီၤထဴၤ တၤလၳးနှီ နှဲၤ ကျှိၤလှၴမၴူး ရဴ စၲုမဴး။”\fig Formerly paralyzed man, rolling up his mat |lb00308.png|col||Louise Bass, The British & Foreign Bible Society 1994|ကၤယးဖဲး သၴူးတၲၤကၴူး အၴူးတၲၤပြှဲၤနၲုၤ အၳး ဇၤဆီးမှၴ ထၲုး လၳး ရဴ အၤ တၤလၳးနှီ အၤကျှိၤလှၴမၴူး|JHN 5:8\fig*
\v 9 အၤတှဲၤဆွီ ဆီးမှၴကူး စဴ တၲၤဖှၲုတၲုး ရဴ အၤ တၤလၳးနှီ အၤလှၴမၴူး ရဴ အၤ စၲု။
\p တှဲၤမှၴၤအၤနှၴ ယၴးနၲုၤ အၤတိး န ယၳဒၤဖၳ အၤ မှဴညၴးဒှၲုၤ အၤခၳၤအၤခၴူး,
\v 10 ယၳဒၤဖၳ ခၳၤကျဴခၳၤကျူး တၤဟၴၤ ဟၴ ကၤယး ဒၲ အၤတှဲၤဆဲး ဆီးမှၴ နၲုၤတၲၤပြှဲၤ န, “ယၴးတၲၤညၴး မၤ မှဴညၴးဒှၲုၤ။ တှဲၤသိူတှဲၤသူၤ အိၤ န နှဲၤ ဖူစၲုနှီ နှဲၤလှၴမၴူး ဖၳနၲုၤ မၤ အၤနှီ တိၤ။”
\p
\v 11 မၤနရဴ အၤ ဟၴဆံၤ အဲၤသီး န, “ကၤယး ဒၲ အၤ ဇၤဆီးမှၴ ဗး နၲုၤတၲၤပြှဲၤ ဟၴ ဗး န, ‘တၤလၳးနှီ နှဲၤ ကျှိၤလှၴမၴူး နၲုၤ ရဴ စၲုမဴး,’ အၤ ဟၴ ဗး နၲုး꤮။”
\p
\v 12 အဲၤသီး ဆၳၤဒူး လၳး န, “ကၤယး ဒၲ အၤ နဴးမှၴၤ နှဲၤ ဖၳယၴး တၲၤပြှဲၤနၲုၤ မၤ အၳးပၴး?”
\p
\v 13 မၤနရဴ ယၴၤဆၳူ မၤ အၳးပၴး နၲုၤ ကၤယး ယၴးတၲၤပြှဲၤ သဲညၴးတိၤ, မှၴၤတၴးဟၴရဴ ဘူၤစဲၤ ယၴၤဆၳူ ထၴၤစၲု မှၴကူး ဒၲ ကၤယး အိၤရှိအိၤအဲ အၤကျဲး။
\p
\v 14 အၤနိၤနၲုၤ, ယၴၤဆၳူ မူထၴူၤ ခၴူးသူ အဲၤ ဒၲ တှဲၤလၳးတူးဟိး အၤကၳး ရဴ အၤ ဟၴ လၳး န, “နှီဒး, ဗး ဟၴ နှဲၤ, ခိးညှယၴး နှဲၤ တှဲၤဆွီ ဆီးမှၴဟဴ။ သူဖၳ နှဲၤ ကှံ မူထၴူၤဘဲၤ ပှး တဲး န တှဲၤ ဒၲ အၤစှၴူး လၲကျဴး စဴ န ယၴး ပှး တဲးမှၴနၲုၤ မှၴၤပှး တဲး တှဲၤသံ တဲးမှၴ နီ꤮။”
\v 15 ထၲုးရဴ အၤ ထၴၤစၲု ဟၴဆိၤ ပှၴ ယၳဒၤဖၳ ခၳၤကျဴခၳၤကျူး တၤဟၴၤ န ကၤယး ဒၲ အၤ ဇၤဆီးမှၴ ဗး တှဲၤဆွီ နၲုၤမၤ အၤမွှီၤ န ယၴၤဆၳူ ဟၴနၲုး꤮။
\p
\v 16 ဖၳနၲုၤ အၤခၳၤအၤခၴူး, ယၴၤဆၳူ ယိး မှၴၤ တှဲၤယၴးတၤဟၴၤ ဒၲ မှဴညၴးဒှၲုၤ ခၳၤခၴူး, ယၳဒၤဖၳ ခၳၤကျဴခၳၤကျူး တၤဟၴၤ စထူၤ မှၴၤဆၳဆဟူး လၳး။
\v 17 ယၴၤဆၳူ ဟၴဆံၤ အဲၤသီး န, “ဗးဖဲး မှၴၤ တှဲၤမှၴၤ ပွှိး꤮ ဖှၲု, အၤ အိၤကှၲု တၲၤဖှၲု꤮ တိၤ ရဴ ဗး တိးဘဲၤ မှၴၤကှၲုး ဖၳနၲုၤ။”
\v 18 ဒၲ ယၴၤဆၳူ ဟၴဘဲၤ ငှိ ဖၳယၴး အၤခၳၤအၤခၴူး ယၳဒၤဖၳ ခၳၤကျဴခၳၤကျူး တၤဟၴၤ လၴ အယစံ ပှၳးမှၴၤသၴူး ဆိူၤလၲကျဴး ပှိ န ဒၲ အၤရှၴခဲး နၲုၤ။ မှ ပြဲတံ အၤ မှၴၤ တၤလွိတၤလှၴူၤ တိး အိၤကှၲု မှဴညၴးဒှၲုၤ အၤ တှဲၤသိူတှဲၤသူၤ တံဒံၤ ယၴးနၲုၤ မှတိၤ, အၤ ယိး ဟၴ ပှိ န စဴမၤရူၤ မၤမှ အၤဖဲး နှီဒံၤ ရဴ အၤ ဘၴၤ ကြှံၤညှၤနှီ အၤနှၴ န စဴမၤရူၤ အၤခၳၤအၤခၴူး အဲၤသီး ပှၳး မှၴၤသၴူး လၳး ပြဲ။
\s1 ယၴၤဆၳူ တၤရၴူးဆိူၤဆဴး
\p
\v 19 ဖၳနၲုၤရဴ, ယၴၤဆၳူ ဟၴဆံၤ အဲၤသီး န, “ဗး ဟၴစဴစဴ သီး, ဖၳခၳးယၴး အၤ မှၴၤ စှၳ꤮ ဒံၤ ဖၳ အၤ သဲဇှံမှၴၤ နၲုၤမၤ အၤနှီ တိၤ။ အၤ မှၴၤပြဲ ဖၳ အၤ မူထၴူၤ အၤဖဲး စဴမၤရူၤ မှၴၤနၲုၤ တၤဟၴၤ ပြဲ။ ဖဲး မှၴၤတှဲၤ အီးတၴး ဘဲၤဘဲၤ, အၤ ဖၳခၳး မှၴၤ ကှၲုးဒံၤ ဖၳနၲုၤ။
\v 20 မှၴၤတၴးဟၴရဴ, ဖဲး မှိၤနှီ အၤဖၳခၳး ရဴ အၤ ဒၴူလှၲုး လၳး လှဴး꤮ တှဲၤ ဒၲ အၤ မှၴၤ န အၤနှၴ နၲုၤတၤဟၴၤ။ အၤဖဲး ကှံ ဒၴူလှၲုး လၳး တှဲၤမှၴၤ ဒၲ အၤဒၳၤလၲကျဴး ပး စဴ န ယၴးတၤဟၴၤ ပှး ရဴ သီး ကှံ ခၴူသၳၤခၴူသဲ နူၤစဴ ပှး။
\v 21 ဖၳ ဗးဖဲး မှၴၤထွှိးပြှဲၤ ကှၤခၴူး ကၤယး ဒၲ အၤ သၴူး ရဴ အၤ ဒၴူ အၳး သဲထွှိးပြှဲၤ နၲုၤ, အၤဖၳခၳးယၴး အၤ ကှံ ဒၴူပှၴ ကှၲုးအၳး သဲထွှိးပြှဲၤ ဒၲ အၤ သဲပျဴၤအိၤ သဲဇှံ ဒၴူ ပှၴ အၳး နၲုၤတၤဟၴၤ ပှး။
\v 22 ဖဲး အၤနှၴဘူၤစဲၤ နှီဒံၤ စီၤရူၤ အၳး တၲၤပြှဲၤ꤮ တိၤ။ အၤ ဒၴူတှး လၲဘး လှဴး တှဲၤစီၤရူၤ တၤဟၴၤ ဒၲ အၤဖၳခၳး ကၤဒးကၳး ဟဴ။
\v 23 မှၴၤတၴးဟၴရဴ, သူဖၳ ကၤယး လှဴး꤮ ပျီး ကှံ ဘၴၤဇှံဘၴၤညှ အၤဖၳခၳး ဖၳ အၳး ဘၴၤဇှံဘၴၤညှ ဖဲးနၲုၤ ရဴ အၤ ဒၴူတှး လှဴး တှဲၤစီၤရူၤ ဒၲ လၳး ကၤဒးကၳး။ ကၤယး ဒၲ အၤ ဘၴၤဇှံဘၴၤညှ ဖၳခၳး တိၤ တၤဟၴၤနၲုၤ, မှဟဴ အၤ ဘၴၤဇှံဘၴၤညှ ဖဲး ဒၲ အၤ နဴးဟူးလှူၤ လၳး နၲုၤတၲၤပြှဲၤ တိၤ ဟဴ။
\p
\v 24 “ဗး ဟၴစဴစဴ သီး, ကၤယး ဒၲ အၤ နှီဟၲုး ဗး လှးငှိ ယၴးရဴ အၤ ဇှံအၴၤညှအၴၤ ပြှဲၤ ဒၲ အၤ နဴးဟူးလှူၤ ဗး ယၴးတၲၤပြှဲၤ တၤဟၴၤနၲုၤ, အၤ နှီဘဲၤ သဲထွှိးပြှဲၤ တၤစှၳပြှဲၤ ဟဴ။ ရဴ အၤ မူထၴူၤ ဘဲၤနဴပှး တှဲၤစီၤရူၤ တိၤ။ အၤ စၲု တၤလွိဘဲ ဟဴ န တှဲၤသၴူး ရဴ အၤ စၲုနှၲုး ဟဴ ဒၲ တှဲၤထွှိးပြှဲၤ အၤကၳး ဟဴ။
\v 25 ဗး ဟၴဆိၤစဴစဴ သီး, ဆၲုခဲး ဒၲ ကၤယးသၴူး တၤဟၴၤ ကှံ နှီဟၲုး စဴမၤရူၤ အၤဖၳခၳး ငှိ, ရဴ ကၤယး ဒၲ အၤ နှီဟၲုး ယၴးတၤဟၴၤ ကှံ ထွှိးပြှဲၤ ပှး နၲုၤ, အၤ ကှံ ဟူးတှၲု ပှး။ အၤ ဟူးတှၲု စဴဟဴ ခိးညှ ဟဴ။
\v 26 ဖၳ ဗးဖဲး အိၤဒံၤ န အၤ တၤရၴူးဆိူၤဆဴး ဒၲ အၤ ဒၴူ စှူ အၳး သဲထွှိးပြှဲၤ နၲုၤ, ဖဲးယၴး အၤ ဒၴူ ကှၲုးဟဴ အၤဖၳခၳးယၴး အၤ တၤရၴူးဆိူၤဆဴး ဒၲ အၤ ဒၴူ အၳး သဲထွှိးပြှဲၤ ဟဴ။
\v 27 ရဴ အဲၤ မၤ ပြှဲၤလှၳၤကၤယး အၤဖၳခၳး အၤခၳၤအၤခၴူး, စဴမၤရူၤ ဒၴူတှးကှၲုး ဟဴ အဲၤ တၤရၴူးဆိူၤဆဴး ဒၲ အၤ ကှံ စီၤရူၤ ကှၲုးအၳး ဟဴ။
\p
\v 28 “ခၴူသၳၤခၴူသဲ လၤဟူး တဲးမှၴ, မှၴၤတၴးဟၴရဴ ဆၲုခဲး ဒၲ ကၤယး အိၤဒၲ လှၲုးကၳး လှဴး꤮ ပျီး တၤဟၴၤ ကှံ နှီဟၲုး စဴမၤရူၤ အၤဖၳခၳးယၴး အၤငှိနၲုၤ အၤ ကှံ ဟူးတှၲု ပှး။
\v 29 ဘီနၲုၤအၤခဲး ပှး, ကၤယး အိၤ ဒၲ လှၲုးကၳး တၤဟၴၤ ကှံ အီၤထဴၤထၴၤကှၤ လၤဟူး ပှး။ ကၤယး ဒၲ အၤ မှၴၤရူ တှဲၤ တၤဟၴၤနၲုၤ အၤ ကှံ သၴူး အီၤထဴၤကှၤခၴူး ရဴ ထွှိးပြှဲၤ တၤစှၳပြှဲၤ တၤလှဲၤကြဲ ပှး။ ကၤယး ဒၲ အၤ မှၴၤ တှဲၤမၳးမှူ တၤဟၴၤနၲုၤ, အၤ ကှံ သၴူး အီၤထဴၤကှၤခၴူး ထၲုးပှး ရဴ အၳး ကှံ စီၤရူၤ အဲၤသီး ပှး။”
\s1 ပြှဲၤ ဒၲ အၤ ခူသဲ န ယၴၤဆၳူ အၤရီၤအၤကူး တၤဟၴၤ
\p
\v 30 ဘူၤစဲၤ ယၴၤဆၳူ ဟၴပျၴၤဟူး ပှိ န, “ဗး မှၴၤ စှၳ꤮ ဒံၤ ဖၳ ဗး သဲဇှံ မှၴၤ နၲုၤမၤ အၤနှီ တိၤ။ ဗး စီၤရူၤ ဖၳ ဖဲး စဴမၤရူၤ ဟၴဆိၤ ဗး နၲုၤ ပြဲ။ ဗး တှဲၤစီၤရူၤ နၲုၤမၤ အၤတိး ပြဲ မှၴၤတၴးဟၴရဴ ဗး မှၴၤ စှၳ꤮ ဒံၤ ဗး သဲပျဴၤနၲုၤ မှတိၤ။ ဗး မှၴၤပြဲ ဖၳ ပြှဲၤ ဒၲ အၤ နဴးဟူးလှူၤ ဗး ယၴးတၲၤပြှဲၤ အၤ တှဲၤသဲဇှံ အိၤ နၲုၤပြဲ။
\p
\v 31 “ဟၴကှၲုရၴ, ဗး ကီၤ ခူလှၲုး နှီဒၴူဒံၤ ဗးရီၤဗးကူး ကီၤဟၴရဴ လှၴဇှံအၴၤနှီ အၤခးလှၴ အိၤ တၲၤစၲၤ꤮ တိၤ။
\v 32 မၤနရဴ ကၤယး ဒၲ အၤ ကှံ ခူလှၲုးနှီ ပှၴ သီး န ဗးရီၤဗးကူး နၲုၤ, အၤ အိၤ တၲၤပြှဲၤ။ ရဴ ဗး သဲညၴး န အၤ ခူအၤသဲ န ဗးရီၤဗးကူး ယၴးနၲုၤမၤ အၤ မှလၤကိး စဴ။
\p
\v 33 “သီး နဴးစၲု သီးကၤယး ဒၲ ခၳးယိးဟၤ အၤ အိၤ ရဴ အၤ ခူအၤသဲ န ဗးရီၤဗးကူး နၲုၤမၤ အၤမှ ပြဲ။
\v 34 ဗး လိၤ န ပြှဲၤလှၳၤကၤယး ကှံ ခူပှၴ ဗးရီၤဗးကူး တၲၤပြှဲၤ꤮ တိၤ။ မၤနရဴ သူဖၳ သီး ကှံ ဇှံအၴၤ တှဲၤ ဒၲ အဲၤ ဟၴ နၲုၤတၤဟၴၤ ရဴ သီး ကှံ တှၲုကှၲုးအၳး ဒၲ တှဲၤမှၴၤဆီးပျဲကှၤ အၤညၴးနၲုၤရဴ, ဗး ဒၴူ သဲနှၴ ကှၤခၴူး ခၴူးသူ သီး န ခၳးယိးဟၤ အၤ ဟၴ ဗးရီၤဗးကူး ယၴးနၲုၤတၤဟၴၤ ပြဲ။
\v 35 ခၳးယိးဟၤ နၲုၤ အၤ လီးတၤခဲးထူၤ သူန မီၤကဴး တၲၤမၴး ဒၲ အၤ ကှူးထူၤ နၲုၤ။ သီး သဲလှၲု အၤတှဲၤလီး တၤပျှၲၤတၤပျူဖၳ ပြဲ, အၤငှိလၤဆ နၲုၤမၤ, အၤ သဲဟၴ န သီး သဲဇှံ ဟူး နှီဒး အၤ တှဲၤအီၤသိူ တၤပျှၲၤတၤပျူဖၳ ပြဲ အၤ သဲဟၴ ဖၳနၲုၤ။
\p
\v 36 “မၤနရဴ ဗး တှဲၤခူသဲ ဒၲ အၤဒၳၤလၲကျဴး ပး စဴ န ခၳးယိးဟၤ အၤ တှဲၤခူသဲ ယၴးနၲုၤ အၤအိၤ တၤဟၴၤ။ ဗးဖဲး ဒၴူ ဗး တှဲၤဖၴူတှဲၤမှၴၤ ဒၲ ဗး ဘဲၤ မှၴၤထၲုးကူး, ရဴ ခိးညှယၴး ဗး မှၴၤ ဟဴ တှဲၤမှၴၤ ယၴးတၤဟၴၤ ဟဴ။ တှဲၤမှၴၤ ယၴးတၤဟၴၤ နၲုၤမၤ, အၤ ခူလှၲုး ဟဴ အၤသဲ န ဗးဖဲး နဴးဟူး မှလၤကိး ဟဴ ဗး နၲုၤ ဟဴ။
\v 37 ရဴ ဖဲး ဒၲ အၤ နဴးဟူး ဗး ယၴးတၲၤပြှဲၤနၲုၤ, အၤ ခူကှၲုး အၤသဲ ဒၲ ဗးညၴး။ သီး နှီဟၲုးနဴ န အၤတၤလှး တိၤ, ထၲုးရဴ သီး မူထၴူၤနဴ န အၤမဲၤသဲၤ တၲၤဖှၲု꤮ တိၤ။
\v 38 စဴမၤရူၤ နဴးဟူး စဴ ဗး တၤဒၲၤရဴ သီး ဇှံအၴၤနှီ ကှၲုး ဗး တိၤ အၤခၳၤအၤခၴူး, စဴမၤရူၤ အၤလှးအၤငှိ အိၤထွှိးပြှဲၤ ကှၲုး ဒၲ သီး သဲပျဴၤကၳး တိၤ။
\v 39 သီး မူပှၳးသဲညၴး လၤဟူး လီၤစးဆဲး တၤဟၴၤ မှၴၤတၴးဟၴရဴ သီး တၤနှၴၤ န သီး ကှံ မူထၴူၤ သဲထွှိးပြှဲၤ တၤစှၳပြှဲၤ ဘီ လီၤ ယၴးနၲုၤတၤဟၴၤ အၤကၳး ပှး။ လီၤစးဆဲး ယၴးတၤဟၴၤ နၲုၤမၤ အၤ ခူလှၲုး ပှၴဟဴ အၤသဲ န ဗးရီၤဗးကူး ဟဴ။
\v 40 မၤနရဴ သူဖၳ သီး ကှံ နှီဘဲၤ ကှၲုးအၳး သဲထွှိးပြှဲၤ တၤစှၳပြှဲၤ အၤညၴးနၲုၤ, သီး သဲဇှံ ဟူး ကှၲုး လၤဟူး ဒၲ ဗး အိၤ တိၤ။
\p
\v 41 “ဗး မူပှၳး ဒၲ အၳး ကှံ ထၳၤသဲထူၤနှီ ဗး အၤညၴးနၲုၤ မှတိၤ။
\v 42 မၤနရဴ သီး မၤ ကၤယး ဖၳတၴး တၤဟၴၤ နၲုၤမၤ ဗး သဲညၴး လှဴးဟဴ ရဴ ဗး သဲညၴး န, ဒၲ သီး သဲပျဴၤကၳးနၲုၤ, သီး တှဲၤမှိၤ စဴမၤရူၤ အိၤတိၤ။
\v 43 ဗး ဟူးဟဴ န ဗးဖဲး အၤမွှီၤ တၤဒၲၤရဴ သီး အဲဆံၤ ဗး တိၤ။ ကၤယး ဒၲ အၤရှၲုၤတၲၤပြှဲၤ ကီၤ ဟူး ဒၲ သီးအိၤ န အၤမွှီၤ နှီဒံၤ ကီၤဟၴရဴ, သီး အဲဆံၤ မှိၤနှီ အဲၤ။
\v 44 သီး သဲဇှံ ထၳၤသဲ နှီဒၴူ လၳး တၲၤပြှဲၤ န တၲၤပြှဲၤ တၤဒၲၤရဴ တံပြဲ စဴမၤရူၤ တၲၤပြှဲၤ ကှံ ထၳၤသဲနှီ သီး အၤညၴးနၲုၤ, သီး မူပှၳး ကှၲုး လၤဟူး အၳး တိၤ။ သီး ကီၤ ထၳၤသဲ နှီဒၴူ ခၴူးဒံၤ လၳး ဖၳယၴး ကီၤဟၴရဴ သီး စၲု ဇှံအၴၤ စှူ ဗး ဖၳတၴး?
\p
\v 45 “တၤနှၴၤ တဲး ဗး န ကၤယး တၲၤပြှဲၤ ဒၲ အၤ ကှံ ဒူၤ သီး တှဲၤသံ ဒၲ ဖဲး အၤ မဲၤသဲၤညၴး နၲုၤပှး တဲးမှၴ။ ခၳးမဴစဲ ဒၲ သီး မူဆံး သဲလှဲၤ နှီဒၴူ လၳး နၲုၤတၲၤပြှဲၤ, ကှံ ဒူၤ သီး တှဲၤသံ ပှး။
\v 46 သီး ကီၤ ဇှံအၴၤ တှးတှၴၤ မှလၤကိး ခၳးမဴစဲ ကီၤဟၴရဴ, သီး ကှံ ဇှံအၴၤကှၲုး နူး ဗး ပြဲ, မှၴၤတၴးဟၴရဴ ပြှဲၤ ဒၲ အၤ ရး ဗးရီၤဗးကူး မၤ အဲၤ ဟဴ။
\v 47 မၤနရဴ, မှ ဒၲ သီး ဇှံအၴၤ အၤ တှဲၤရးကူး ယၴးနၲုၤတၤဟၴၤ တိၤ အၤခၳၤအၤခၴူး, သီး စၲု ဇှံအၴၤ စှူ ဗး တှဲၤဟၴဘဲၤ ယၴးတၤဟၴၤ ဖၳတၴး?”
\c 6
\s1 ဘူၤစဲၤ ယၴၤဆၳူ ဘှၲုၤအၴၤ ကၤယး ညှးရီ
\r (မသဲ ၁၄:၁၃-၂၁, မၤကၳ ၆:၃၀-၄၄, လၳကၤ ၉:၁၀-၁၇)
\p
\v 1 ဖၳနၲုၤထၲုးရဴ, ယၴၤဆၳူ ထၴၤစၲုကူး ဒၲ ကဲလၤလီၤ ထၴူးအဴၤဒၳၤ အၤဘဲရှဲး တၲၤကၴူး။ (အၳး အဲ န ထၴူးအဴၤဒၳၤ တီဘၴၤရီ မၤ အၤမှမှ။)
\v 2 ကၤယး ဘဲမှၳၤ ယိး မူထၴူၤ ထၲုးဟဴ တှဲၤတၤကျီခိခၴူၤ ဒၲ ဘူၤစဲၤ စၲု မှၴၤဆီးမှၴ ပှၴ ကၤယးဆွီ ကၤယးဆဲး တၤဟၴၤ အၤခၳၤအၤခၴူး, အဲၤသီး ကြွိး စၲုပျၳၤစၲုဖဲၤ ကှၲုး လှဴး လၳးခၴူး။
\v 3 ရဴ ဘူၤစဲၤ ယၴၤဆၳူ ထူၤ ဒၲ ဆိၤလှိၤ ရဴ အဲၤ န အၤ ခိးပၤစှဲ တၤဟၴၤ ထူၤ အိၤနူးအိၤ လၤဟူး ဘီနၲုၤ။
\v 4 ဘီနၲုၤအၤခဲး ယၳဒၤဖၳ တှဲၤစၲုတၤလွိပွဲၤ ယၴး အၤ ဖံၤ꤮ ဘဲၤ ဟဴ။
\p
\v 5 ဘီ ဘူၤစဲၤ ယၴၤဆၳူ တှၳမူ ရဴ အၤ မူထၴူၤ ကၤယး တၲၤမှၳၤဒၳၤ ဟူး တိး ဒၲ လၳးအိၤ အၤခဲး, အၤ ဟၴ ခၳးဖီလီၤပၳၤ န, “ပှဲၤ ကှံ စၲု အီၤပြှီၤ တိးပှၴ ကၤယး ယၴးတၤဟၴၤ လှၴအၴၤ ဘီတၴး ယၴး?”
\v 6 အၤ ဆၳၤဒူး မူဘၴူၤပြဲ ခၳးဖီလီၤပၳၤ ပြဲ။ အၤ ကှံရှၴ မှၴၤပှၴ အဲၤသီး ဖၳတၴး ပှးနၲုၤ, အၤ တၤနှၴၤ အိၤနှၴၤ ထၲုးဟဴ ဒၲ အၤ သဲပျဴၤကၳး ဟဴ။
\p
\v 7 ခၳးဖီလီၤပၳၤ ဟၴဆံၤ န, “ပှဲၤ အီၤပြှီၤ လှဴး ပှၴ စဴ အဲၤသီး န ရံးဇၴူၤ ဒၴၤနၤရီ တၲၤကိၤ\f + \fr 6:7 \ft ရံးဇၴူၤ ဒၴၤနၤရီ တၲၤဘဲၤ မၤ အၤ ကြှံၤညှၤ န တၲၤညၴး အၤတှဲၤရှူၤ ခွိကဲၤ။\f* ခးလှၴ စဴ မၤ, အဲၤသီး အၴၤ ပြဲ တၲၤပြှဲၤ တၲၤမှံး နၲုး꤮ အၤပဴၤအၴၤတိၤ။”
\p
\v 8 အၤ ခိးပၤစှဲ ဒၲ အၤရှၲုၤ တၲၤပြှဲၤ ဒၲ အၤမွှီၤ န ခၳးအဲၤဒြၳ, အၤ မှဒံၤ ခၳးဆီူမိၤ ပၴၤတၤရၳ အၤပှၲု ယၴးတၲၤပြှဲၤ ဟၴ ဘူၤစဲၤ န,
\v 9 “ပၤစှဲ ပြှဲၤခၳးဖၳ အိၤ ဘီယၴး တၲၤပြှဲၤ။ အၤခဴမၳး ဒၲ အၳး မှၴၤ န ဘှၲုဘၤလှီၤနၲုၤ အၤ အိၤ ညှးကျှဴ န တှဲးဖၳ နၴူးဘဲၤ။ မၤနရဴ အၤ ကှံ ပဴၤအၴၤ ပၴ ကၤယး ဘပြှဲၤတၴး?”
\p
\v 10 ဘူၤစဲၤ ယၴၤဆၳူ ဟၴ န, “နဴး အိၤနူးအိၤ ကၤယး နၲုၤတၤဟၴၤ,” အၤ ဟၴ ဖၳနၲုၤ။ ခးလှၴ ဘီနၲုၤ တၲၤဖိၤ မၤ မှီၤသၲုးလဲး ဒှၲုးတွှိရူလး။ ရဴ ဆၲုးဆံပြဲ လှဴး꤮ ပြှဲၤခၳးဒၳၤ ဒၲ အၤ အိၤနူးတှး ဘီနၲုၤ တၤဟၴၤနၲုၤ, အၤ ဖံၤ꤮ အိၤဒံၤ ညှးရီ စဴ။
\v 11 ဘူၤစဲၤ ယၴၤဆၳူ ဖၴူ ခဴမၳး ယၴးတၤဟၴၤ ရဴ အၤ ဟၴဘွီဟၴတၤရၴူးထူၤ စဴမၤရူၤ။ ထၲုးရဴ အၤ ဒၴူတှး န အၤ ခိးပၤစှဲ တၤဟၴၤ ရဴ အဲၤသီး ဇှၳတှး ပှၴလှဴး န ကၤယး အိၤနူးအိၤ ဘီနၲုၤ တၤဟၴၤ။ အၤ ဖၴူကၴၤ တှဲးဖၳဘီ ယၴးနၴူးဘဲၤ ရဴ အၤ မှၴၤ သူကှၲုး ဖၳ ခဴမၳးနၲုၤ။ ရဴ ကၤယး ယၴးတၤဟၴၤ အၤ သဲအၴၤ ကဴ စဴ ဘ꤮ တၴးနၲုၤ အၤ ဖၴူအၴၤ လၤဟူး စဴ။
\p
\v 12 ဘီ အဲၤသီး အၴၤကဴအိးဘး လှဴးထၲုးဟဴ ပွှိး꤮ တၲၤပြှဲၤ အၤခဲးနၲုၤ, ဘူၤစဲၤ ယၴၤဆၳူ ဟၴ အၤ ခိးပၤစှဲ တၤဟၴၤ န, “ဖၴူဒွိပျဴ လှဴးခၴူး ဆဲၤအၴၤ အိၤလၲကူး နၲုၤတၤဟၴၤ, နဴးအိၤကူးလၲ ဒၴး တဲးမှၴ,” အၤ ဟၴ အဲၤသီး ဖၳနၲုၤ။
\v 13 ဖၳနၲုၤရဴ အၤ ခိးပၤစှဲ တၤဟၴၤ ဖၴူဒွိ ခဴမၳး ဘၤလှီၤ ညှးကျှဴ ဒၲ အၳး အၴၤ ထၲုးဟဴ ရဴ အၤ အိၤကူးလၲ တၤဟၴၤနၲုၤ အၤ အိၤဘး ပး စဴ န ကြှီနၲုၤ ဆၴူနၴူးမၴး စဴ။
\p
\v 14 ဘီ ကၤယး ယၴးတၤဟၴၤ မူထၴူၤထၲုး ဘူၤစဲၤ ယၴၤဆၳူ မှၴၤ တှဲၤတၤကျီခိခၴူၤ ယၴးတၤဟၴၤ အၤခဲးနၲုၤ, အဲၤသီး ဟၴ လၤဟူး န, “ပြှဲၤပြှိၤ ဒၲ အၤ ကှံရှၴ ဟူးလှူၤ ဒၲ ဟၴၤခၳၤယၴး ပှး အၳး ဟၴ နၲုၤမၤ အၤ မှ နူး ဟဴ အဲၤ ဟဴ,” အၤ ဟၴ လၤဟူး ဖၳနၲုၤ။
\v 15 ဘူၤစဲၤ ယၴၤဆၳူ သဲညၴး န အဲၤသီး ကှံရှၴ ဟူးနဴးဆိူၤ ထူၤထွှိး လၳး န ခွီ အၤခၳၤအၤခၴူး, အၤ စၲုထူၤ ခိကူး ဒၲ ဆိၤခၳၤ တံဒံၤ တၲၤပြှဲၤ ပြဲ။
\s1 ဘူၤစဲၤ ယၴၤဆၳူ စၲု ဒၲ ထၴူးခၳၤ
\r (မသဲ ၁၄:၂၂-၂၇, မၤကၳ ၆:၄၅-၅၂)
\p
\v 16 ဘီ မှဴဟၴလှူၤ ဟဴ အၤခဲးနၲုၤ, အၤ ခိးပၤစှဲ တၤဟၴၤ တှးကၤလှူၤ စၲု လၤဟူး ဒၲ ထၴူးအဴၤဒၳၤထံး။
\v 17 အဲၤသီး တှး ဆီၤဒူနှီ သဴၤကျၴူး ဘီနၲုၤ ရဴ အၤ ထၴၤစၲု လၤဟူး ဒၲ ဗှီးကၤပၴၤရၤနဴၤ။ ဗှီးယၴးနၲုၤ အၤ အိၤ ဒၲ ထၴူးအဴၤ ဘဲရှဲး တၲၤကၴူး။ မှဴခီဟဴ တၤဒၲၤရဴ ဘူၤစဲၤ ယၴၤဆၳူ ကှၤတှၲု ကှၲုးဟီ အဲၤသီး တိၤ။
\v 18 ကှၴလၤသဲ ဒၳၤဟူး ရဴ ထၴူး ဟဟိဒၳၤဟဟိဆဴး ဟူး။
\v 19 ဘီ အဲၤသီး ခူးစၲုတှၲု ဟဴ သၲုးမီလၴၤ, လွှီးမီလၴၤ ဟဴ အၤခဲးနၲုၤ, အဲၤသီး မူထၴူၤ ဘူၤစဲၤ ယၴၤဆၳူ စၲု ဒၲ ထၴူးခၳၤ ရဴ ဟူးဖံၤတိး အဲၤသီး သဴၤကျၴူး။\f + \fr 6:19 \ft မီလၴၤ မၤ အၤ ကြှံၤညှၤ န အၤကျီး ၈၈၀\f* ရဴ အဲၤသီး သဲအီၤဆၴး တၤရှဴၤသဲ လှဴးပျီး စဴ လၳးလှၴ။
\v 20 ရဴ ဘူၤစဲၤ ယၴၤဆၳူ ဟၴ အဲၤသီး န, “ဗးပြဲ! သဲအီၤဆၴး လၤဟူး တဲးမှၴ။”
\v 21 ယၴးတၲၤဖှၲုရဴ အဲၤသီး သဲကြှံးသဲလှဴး အဲဆံၤ လၤဟူး ယၴၤဆၳူ ဒၲ သဴၤကျၴူးကၳး။ ရဴ တၲၤဖှၲုတၲုး, သဴၤကျၴူးယၴး စၲုတှၲု ညၴး ဒၲ ထၴူးထံး ဘီ အဲၤသီး လှၴစၲုယၴး တၲၤဖိၤ။
\s1 ကၤယး ဘဲမှၳၤ မူပှၳး ဘူၤစဲၤ ယၴၤဆၳူ
\p
\v 22 ဆၴူပၤရိး တၲၤညၴးနၲုၤ, ကၤယး ဘဲမှၳၤ ဒၲ အၤ အိၤကူး ဒၲ ထၴူးအဴၤဒၳၤ ဘဲရှဲး တၲၤကၴူး တၤဟၴၤ သဲညၴး န ဒၲ ပှဟၴနၳၤခဲး နၲုၤ သဴၤကျၴူး အိၤကူးပြဲ တၲၤဘဲၤ ပြဲ။ ရဴ ဘူၤစဲၤ အၤ ခိးပၤစှဲ တၤဟၴၤ ဆီၤဒူနှီ လၤဟူး သဴၤကျၴူး နၲုၤတၲၤဘဲၤ ရဴ အၤ ထၴၤစၲု နှီဒၴူဒံၤ လၤဟူး ပြဲ။ ကၤယး ဘဲမှၳၤ တၤဟၴၤ သဲညၴး န ဘူၤစဲၤ ယၴၤဆၳူ ဆီၤဒူစၲု တှၲကှၲုး န အၤ ခိးပၤစှဲ နၲုၤတၤဟၴၤ တိၤ, အဲၤသီး ထၴၤစၲု နှီဒၴူဒံၤ လၤဟူး ပြဲ။
\v 23 ထၲုးရဴ သဴၤကျၴူး အိၤ ဒၲ ဗှီးတီဘၴၤရီ ရဴ အၤ ဟူး တၤဟၴၤနၲုၤ, အၤ ဟူး အိၤကှၲု ဖံၤ လၤဟူး ဘီ ဘူၤစဲၤ လှၴ ဟၴဘွီဟၴတၤရၴူး ထူၤ စဴမၤရူၤ ရဴ အၤ ဘှၲုၤအၴၤ ကၤယး ဘဲမှၳၤ တၤဟၴၤ န ခဴမၳး အၤခးလှၴ နၲုၤတၲၤဖိၤ။
\v 24 ဘီ ကၤယး ဘဲမှၳၤ တၤဟၴၤ မူထၴူၤ ပှး ဘူၤစဲၤ ယၴၤဆၳူ န အၤ ခိးပၤစှဲ တၤဟၴၤ ဘီနၲုၤ တိၤ အၤခဲး, သူဖၳ အဲၤသီး ကှံ စၲု မူပှၳး မူထၴူၤ ဘူၤစဲၤ ယၴၤဆၳူ အၤညၴးနၲုၤ, အဲၤသီး နှၲုး လၤဟူး ဒၲ သဴၤကျၴူး တၤဟၴၤ အၤကၳး ရဴ ထၴၤစၲု လၤဟူး ဒၲ ဗှီးကၤပၴၤရၤနဴၤ။
\s1 ဘူၤစဲၤ ယၴၤဆၳူ မၤ ဆဲၤအၴၤ ဒၲ အၤ ဒၴူ အၳး တှဲၤထွှိးပြှဲၤ
\p
\v 25 ဘီ အဲၤသီး စၲု မူထၴူၤဟဴ ယၴၤဆၳူ ဒၲ ထၴူးအဴၤဒၳၤ ဘဲရှဲး အၤခဲးနၲုၤ, အၤ ဆၳၤဒူး လၳး န, “ရၤဘီ, နှဲၤ ဟူးတှၲု ဘီယၴး ဘဴခဲးတၴး?”
\p
\v 26 ဘူၤစဲၤ ယၴၤဆၳူ ဟၴဆံၤ အဲၤသီး န, “ဗး ဟၴစဴစဴ သီး, သီး မူထၴူၤ ဗး မှၴၤ တှဲၤတၤကျီခိခၴူၤ ရဴ သီး ပှၳး ဗး မှတိၤ။ သီး အၴၤကဴ ခဴမၳး ရဴ သီး ပှၳး ဗး ပြဲ။
\v 27 စၴူပြၴူး ရှူၤပှၴ တဲး ဆဲၤအၴၤ လှၴအၴၤလှၴအိး ဒၲ အၤ နှၲုၤသၲုၤ အၤ သဴးပၴူ စှူ နၲုၤတၤဟၴၤ အၤညၴး တဲးမှၴ။ စၴူပြၴူး ရှူၤပှၴ ဆဲၤအၴၤဆဲၤအိး ဒၲ အၤ ကှံ ဒၴူ သီး သဲထွှိးပြှဲၤ တၤစှၳပြှဲၤ ယၴးတၤဟၴၤ အၤညၴးနၲုၤ။ ပြှဲၤလှၳၤကၤယး အၤဖၳခၳးယၴး, အၤ ကှံ ဒၴူ အၳး ဆဲၤအၴၤ ဖၳနၲုၤ တၤဟၴၤ ပှး, မှၴၤတၴးဟၴရဴ ဖဲး စဴမၤရူၤ ဒၴူလှၲုး ဟဴ န အၤ သဲပျဴၤအိၤ ဟဴ လၳး ဟဴ။”
\p
\v 28 ရဴ အဲၤသီး ဆၳၤဒူး လၳး န, “ကီၤ ဟၴဖၳနၲုၤ ရဴ, သူဖၳ ပှဲၤ ကှံ မှၴၤတိး စဴမၤရူၤ အၤသဲပျဴၤ ရဴ ပှဲၤ ဘဲၤမှၴၤ ကြူ꤮ မၤအီးတၴး?”
\p
\v 29 ရဴ ဘူၤစဲၤ ယၴၤဆၳူ ဟၴဆံၤ အဲၤသီး န, “ဇှံအၴၤ လၤဟူး ဗး ဒၲ စဴမၤရူၤ နဴးဟူး အဲၤ ယၴးနၲုၤ။”
\p
\v 30 ဖၳနၲုၤရဴ အဲၤသီး ဆၳၤဒူး လၳး န, “သူဖၳ ပှဲၤ ကှံ မူထၴူၤ တှဲၤတၤကျီခိခၴူၤ ရဴ ပှဲၤ ကှံ ဇှံအၴၤ အၤညၴးနၲုၤ, နှဲၤ ကှံ ဒၴူလှၲုး ပှၴ ပှဲၤ တှဲၤတၤကျီ အီးတၴးတၴး ပှး? နှဲၤ ကှံ မှၴၤပှၴ ပှဲၤ မၤတၴးပှး ယၴး?
\v 31 ဖၳ လီၤစးဆဲးကၳး ဟၴ န, ‘အၤ ဒၴူအၴၤ အဲၤသီး န ဆဲၤအၴၤ အိၤ ဒၲ မှဴခၳၤ ဟူးလှူၤ တၤဟၴၤ,’\f + \fr 6:31 \ft ထၳၤသဲထူၤ ၇၈:၂၄\f* လီၤစးဆဲးကၳး ဟၴဖၳနၲုၤ ရဴ, ပှဲၤဖၴူးပှဲၤဖှၲုး ဒၲ꤮ ညၴနၳၤ တၤဟၴၤ အၴၤ လၤဟူး ခဴမၳး ဒၲ အၳး အဲ န မၤန ဒၲ ကှၴဆဲးထၴူးကူၤ လှဴတၤမခၳၤ နၲုၤ။”
\p
\v 32 ဘူၤစဲၤ ယၴၤဆၳူ ဟၴဆံၤ အဲၤသီး န, “ဗး ဟၴစဴစဴ သီး, ဆဲၤအၴၤ အိၤဒၲ မှဴခၳၤ ဟူးလှူၤ နၲုၤမၤ, ခၳးမဴစဲ ဒၴူအၴၤ အဲၤသီး မှတိၤ။ ဗးဖဲး ဒၴူအၴၤ အဲၤသီး ပြဲ။ ခိးညှရဴ အၤ ကှံ ဒၴူအၴၤ ဟဴ သီး ဆဲၤအၴၤ မှလၤကိး ဒၲ အၤ အိၤ ဒၲ မှဴခၳၤ ဟူးလှူၤ ယၴးနၲုၤ ပှး။
\v 33 မှၴၤတၴးဟၴရဴ စဴမၤရူၤ အၤဆဲၤအၴၤ မှလၤကိး မၤ အၤ အိၤ ဒၲ မှဴခၳၤ ဟူးလှူၤ ရဴ အၤ ဒၴူ ပှၴ ပြှဲၤလှၳၤ ဟၴၤခၳၤဖၳ သဲထွှိးပြှဲၤ နၲုၤတၲၤပြှဲၤ ဟဴ,” အၤ ဟၴ အဲၤသီး ဖၳနၲုၤ။
\p
\v 34 ရဴ အဲၤသီး ဟၴ န, “ဘူၤစဲၤ, ပွှိး꤮ ညၴးညၴး꤮ ဒၴူ ပှၴ ပှဲၤ ဆဲၤအၴၤ ယၴးနၲုၤ။”
\p
\v 35 ရဴ ဘူၤစဲၤ ယၴၤဆၳူ ဟၴဆံၤ အဲၤသီး န, “ဗး မၤ ဆဲၤအၴၤ ဒၲ အၤ ဒၴူ အၳး သဲထွှိးပြှဲၤ ဟဴ။ ကၤယး ဒၲ အၤ ဟူးတိး ဒၲ ဗးအိၤ နၲုၤ, အၤ သဲဗှီးသဲအၴၤ ပှး တၲၤဖှၲု꤮ တိၤ။ ကၤယး ဒၲ အၤ ဇှံအၴၤ ဗး နၲုၤ, အၤ သဲအိးပှး တၤခူ꤮ တိၤ။
\v 36 မၤနရဴ, ဖၳ ဗး ဟၴထၲုးဟဴ သီးနၲုၤ, သီး မူထၴူၤ စဴ ဗး တၤဒၲၤရဴ သီး ဇှံအၴၤ ဗး တိၤ။
\v 37 လှဴး꤮ ကၤယး ဒၲ ဗးဖဲး ဒၴူ ဗး တၤဟၴၤနၲုၤ, အၤ ကှံ ဟူး ဒၲ ဗးအိၤ ပှး။ အၳးပၴးပၴး꤮ ဘဲၤဘဲၤ, အၤ ကီၤ ဟူး ဒၲ ဗးအိၤ နၲုၤ, ဗး ဗှဲထၴၤကူး နှ အဲၤ တၤကီၤ꤮ တိၤ။
\v 38 မှၴၤတၴးဟၴရဴ ဗး အိၤဒၲ မှဴခၳၤ ဟူးလှူၤ ရဴ ဗး ဟူးမှၴၤ စှၳ꤮ ဒံၤ ဗး သဲပျဴၤ ဖၳနၲုၤ မှတိၤ။ ဗး ဟူးမှၴၤ ဖၳ ပြှဲၤ ဒၲ အၤ နဴးဟူး ဗး ယၴးတၲၤပြှဲၤ အၤ တှဲၤသဲဇှံ နၲုၤပြဲ။
\v 39 တှဲၤ ဒၲ အၤတိး ပြှဲၤ ဒၲ အၤ နဴးဟူး ဗး ယၴးတၲၤပြှဲၤ အၤသဲပျဴၤ မၤ မးတၴး ဟၴနၲုၤမၤ, လှဴး꤮ ကၤယး ဒၲ အၤ ဒၴူ ဗး နၲုၤတၤဟၴၤ ဗး ဘဲၤပျွိး လၤမှၴကူးနှီ အဲၤသီး တိၤ။ ဆၴူ꤮ မှဴညၴး ဒၲ ခၴူးတၤဒံၤလၲ တၲၤညၴး ပှးနၲုၤ, ဗး ဘဲၤမှၴၤ အီၤထဴၤထွှိးပြှဲၤ ကှၤခၴူး အဲၤသီး ပှး။
\v 40 မှၴၤတၴးဟၴရဴ, ဗးဖဲး အၤ တှဲၤသဲဇှံ မၤ မှဟဴ လှဴး꤮ ကၤယး ဒၲ အၤ မူထၴူၤ အၤဖၳခၳး ယၴး ရဴ အၤ ဇှံအၴၤ တၤဟၴၤနၲုၤ, အၤ ကှံ နှီဘဲၤ သဲထွှိးပြှဲၤ တၤစှၳပြှဲၤ, ရဴ ဗး ကှံ မှၴၤ အီၤထဴၤထွှိးပြှဲၤ ကှၤခၴူး အဲၤသီး ဆၴူ꤮ မှဴညၴး ဒၲခၴူး တၤဒံၤလၲ နၲုၤတၲၤညၴး ပှး။”
\p
\v 41 “ဗး မၤ ဆဲၤအၴၤ အိၤဒၲ မှဴခၳၤ ဟူးလှူၤ,” ဘူၤစဲၤ ယၴၤဆၳူ ယိး ဟၴ ဖၳနၲုၤ အၤခၳၤအၤခၴူး, ယၳဒၤဖၳ တၤဟၴၤ တၤမွှိးတၤလဲး လှဴးပျီး လၳး။
\v 42 အဲၤသီး ဟၴ လၤဟူး န, “အဲၤ မၤ ဖဲးစိူစဲ အၤဖၳခၳး ယၴၤဆၳူ ဟၴနၲုၤ တၲၤပြှဲၤ ပြဲ ဗးဟၴတိၤ? အၤမှၲုအၤဖဲး မၤ ပှဲၤ သဲညၴး ပြဲ ဗးဟၴ? မၤမှၴၤတၴးရဴ အၤ စၲု ဟၴတှၲု နှီဒၴူ အၤနှၴ န, ‘ဗး အိၤ ဒၲ မှဴခၳၤ ဟူးလှူၤ’ ဖၳတၴး?”
\p
\v 43 ဘူၤစဲၤ ယၴၤဆၳူ ဟၴဆံၤ အဲၤသီး န, “တၤမွှိးတၤလဲး ပှး တဲး လၤဟူး တဲးမှၴ။
\v 44 ကီၤ မှ န ဗးဖဲး ဒၲ အၤ နဴးဟူး ဗးယၴး တၲၤပြှဲၤ ကှံ နဴးဟူး အၳး ဒၲ ဗးအိၤ တိၤ ဟၴနၲုၤ, အၳး ဟူးဘဲ ဒၲ ဗး အိၤ တၲၤပြှဲၤ꤮ တိၤ။ ကၤယး ဒၲ အၤ ဟူး ဒၲ ဗးအိၤ တၤဟၴၤနၲုၤ, ဗး ကှံ မှၴၤ အီၤထဴၤထွှိးပြှဲၤ ကှၤခၴူး အဲၤသီး ဆၴူ꤮ မှဴညၴး ဒၲခၴူး တၤဒံၤလၲ တၲၤညၴး ပှး။
\v 45 ပြှဲၤပြှိၤ တၤဟၴၤ ရးအိၤကူး န, ‘စဴမၤရူၤ ကှံ အီၤသိူအီၤသူး အဲၤသီး လှဴး꤮ ပျီး ပှး။’\f + \fr 6:45 \ft ယၤဆူယၤ ၅၄:၁၃\f* လှဴး꤮ ကၤယး ဒၲ အၤ နှီဟၲုး ဖဲး အၤ တှဲၤအီၤသိူအီၤသူး ရဴ အၤ ဟူး အီၤသိူအီၤသူး တှဲၤ ဒၲ လၳးအိၤ တၤဟၴၤနၲုၤ, အၤ ကှံ ဟူး ဒၲ ဗးအိၤ ပှး။
\v 46 ကၤယး မူထၴူၤနဴ ဖဲး စဴမၤရူၤ တၲၤပြှဲၤပြှဲၤ, ဗး သဲဇှံ ဟၴ ဖၳနၲုၤ မှတိၤ။ အၳး မူထၴူၤနဴ ဖဲး တၲၤပြှဲၤ꤮ တိၤ, မူထၴူၤနဴ ဖဲး မၤ တံပြဲ အၤ အိၤ ဒၲ စဴမၤရူၤ အၤ အိၤ ရဴ အၤ ဟူးလှူၤ နၲုၤတၲၤပြှဲၤ ပြဲ။
\v 47 ဗး ဟၴစဴစဴ သီး, ကၤယး ဒၲ အၤ ဇှံအၴၤညှအၴၤ ဗး တၲၤပြှဲၤပြှဲၤ နၲုၤ, အၤ ကှံ နှီဘဲၤဟဴ သဲထွှိးပြှဲၤ တၤစှၳပြှဲၤ ဟဴ။
\v 48 ဗး မၤ ဆဲၤအၴၤ ဒၲ အၤ ဒၴူ အၳး သဲထွှိးပြှဲၤ။
\v 49 သီး ဖၴူးဖှၲုး ဒၲ꤮ ညၴနၳၤ တၤဟၴၤ အၴၤ ခဴမၳးမၤန တၤဒၲၤရဴ အၤ သၴူးပး လၤဟူး ပြဲ။
\v 50 မၤနရဴ, ဆဲၤအၴၤ အိၤ ဒၲ မှဴခၳၤ ဟူးလှူၤ ဗး ဟၴ သီး နၲုၤမၤ, အၤ အိၤ ဘီယၴး။ အၳးပၴးပၴး꤮ ဘဲၤဘဲၤ အၤ ကီၤ အၴၤ ဆဲၤအၴၤယၴး ဟၴနၲုၤမၤ, အၤ သၴူး ပှးတိၤ။
\v 51 ဗး မၤ ဆဲၤအၴၤ ဒၲ အၤ ဒၴူအၳး သဲထွှိးပြှဲၤ ရဴ အၤ အိၤ ဒၲ မှဴခၳၤ ဟူးလှူၤ။ အၳးပၴးပၴး꤮ ဘဲၤဘဲၤ, အၤ ကီၤ အၴၤ ဆဲၤအၴၤ ယၴးနၲုၤ, အၤ ကှံ ထွှိးပြှဲၤ တၤစှၳပြှဲၤ ပှး။ ဆဲၤအၴၤ ယၴးနၲုၤမၤ မှဟဴ ဗးဇၴူၤ ယၴးနၲုၤ ဟဴ။ သူဖၳ ပြှဲၤလှၳၤ ဟၴၤခၳၤဖၳ ကှံ ထွှိးပြှဲၤ အၤညၴးနၲုၤ ဗး ဒၴူလှူၤကူး ဗး နှၴကျဴ ယၴး ဒၲ အဲၤသီးညၴး ဟဴ။”
\p
\v 52 ယၳဒၤဖၳ တၤဟၴၤ ကြၴသၴူးကြၴအိၤ နှီဒၴူလၳး န, “အၤ စၲု ဒၴူအၴၤ စှူ ပှဲၤ န အၤဇၴူၤ ဖၳတၴး?”
\p
\v 53 ရဴ ဘူၤစဲၤ ယၴၤဆၳူ ဟၴဆံၤ အဲၤသီး န, “ဗး ဟၴစဴစဴ သီး, သီး ကီၤ အၴၤ ပြှဲၤလှၳၤကၤယး အၤဖၳခၳး ယၴး အၤဇၴူၤ တိၤ, သီး ကီၤ အိး လၳးသွီၤ တိၤ ဟၴနၲုၤ, သဲထွှိးပြှဲၤ အိၤ ဒၲ သီးကၳး တိၤ။
\v 54 မၤနရဴ ကၤယး ဒၲ အၤ အၴၤ ဗးဇၴူၤ အိး ဗးသွီၤ တၤဟၴၤနၲုၤ, အၤ နှီဘဲၤ သဲထွှိးပြှဲၤ တၤစှၳပြှဲၤ, ရဴ ဆၴူ꤮ မှဴညၴး တၤဒံၤ ဒၲ ခၴူးလၲ တၲၤညၴး ပှးနၲုၤ, ဗး ကှံ မှၴၤထွှိးပြှဲၤ အီၤထဴၤကှၤခၴူး လၳး ပှး။
\v 55 မှၴၤတၴးဟၴရဴ ဗးဇၴူၤ မၤ လှၴအၴၤ မှလၤကိး, ဗးသွီၤ မၤ လှၴအိး မှလၤကိး ဟဴ။
\v 56 ကၤယး ဒၲ အၤ အၴၤ ဗးဇၴူၤ အိး ဗးသွီၤ တၲၤပြှဲၤပြှဲၤ နၲုၤ, အၤ အိၤထွှိးပြှဲၤ ဒၲ ဗးကၳး, ရဴ ဗး အိၤထွှိးပြှဲၤ ဒၲ အဲၤကၳး ဟဴ။
\v 57 ဖၳ ဗးဖဲး ဒၲ အၤ နဴးဟူး ဗးယၴး တၲၤပြှဲၤ ထွှိးပြှဲၤ နၲုၤ, ဒၲ အဲၤခၳၤအဲၤခၴူး ရဴ ဗး ထွှိးပြှဲၤ ကှၲုး။ ဖၳနၲုၤရဴ ကၤယး ဒၲ အၤ အၴၤ ဗးဇၴူၤ တၲၤပြှဲၤပြှဲၤ နၲုၤ, ဒၲ ဗးခၳၤဗးခၴူး ရဴ အၤ ကှံ ထွှိးပြှဲၤ ကှၲုး ပှး။
\v 58 ယၴးမၤ ဆဲၤအၴၤ အိၤဒၲ မှဴခၳၤ ဟူး ဟဴ။ သီးဖၴူးသီးဖှၲုး မၳ꤮ နၳၤခဲး တၤဟၴၤ အၴၤ ခဴမၳးမၤန တၤဒၲၤရဴ အၤ သၴူး လၤဟူး ပြဲ။ မၤနရဴ ကၤယး ဒၲ အၤ အၴၤ ဆဲၤအၴၤ ဒၲ ဗး ဟၴ ပှၴ သီး ခိးညှ ယၴးတၤဟၴၤနၲုၤ အၤ ကှံ ထွှိးပြှဲၤ တၤစှၳပြှဲၤ ပှး။”
\v 59 ဘီ အၤ အီၤသိူတှး အၳး ဒၲ ဗှီးကၤပၴၤရၤနဴၤ တှဲၤစဴဘဲး ဟိးကၳး အၤခဲးနၲုၤ, အၤ ဟၴ အၳး ဖၳနၲုၤ။
\s1 အၤ ခိးပၤစှဲ အဲပြှဲၤ ဗီးကူး လၳး
\p
\v 60 အဲၤသီး နှီဟၲုး ဘူၤစဲၤ ယၴၤဆၳူ ဟၴဖၳနၲုၤ ရဴ, အၤ ခိးပၤစှဲ အဲပြှဲၤ ဟၴ လၤဟူး န, “အၤ တှဲၤအီၤသိူ ယၴး အၤပှူ နူၤစဴ။ အၳးပၴး တၲၤပြှဲၤ ကှံရှၴ ဇှံအၴၤဖၴူဆံၤ ဘဲကှၲုး အၤ တှဲၤအီၤသိူယၴး ပၴး?”
\p
\v 61 အၤ ခိးပၤစှဲ တၤဟၴၤ တၤမွှိးတၤလဲး လၤဟူး ဖၳယၴးနၲုၤ အၤ သဲညၴး အၤခၳၤအၤခၴူး, အၤ ဟၴ အဲၤသီး န, “ဗး ဟၴ ဖၳယၴး ရဴ သီး သဲပျဴၤပၴူ လှဴး လၤဟူး န ဗး တှဲၤအီၤသိူ ယၴးတၤဟၴၤ ဟဲး?
\v 62 ကီၤ မှၴၤဖၳနၲုၤ ဟၴရဴ, သီး မူထၴူၤ ပြှဲၤလှၳၤကၤယး အၤဖၳခၳးယၴး ကှံ ကှၤကၤထူၤ ခၴူးသူ ဒၲ အၤခးလှၴ လှၴအိၤ ပှး ဟၴရဴ, သီး ကှံ တၤနှၴၤ လၤဟူး ဖၳတၴး ပှး?
\v 63 သဲစးဆဲး ဘူၤစဲၤ နၲုၤ အၤ ဒၴူ သဲထွှိးပြှဲၤ တၤစှၳပြှဲၤ။ ပြှဲၤလှၳၤကၤယး နၲုၤ, အၤ ဒၴူ စှူ သဲထွှိးပြှဲၤ တၤစှၳပြှဲၤ တိၤ။ ငှိ ဒၲ ဗး ဟၴဘဲၤ သီး ယၴးတၤဟၴၤ နၲုၤမၤ, သဲစးဆဲး ဘူၤစဲၤ အၤ တှဲၤဟၴဘဲၤ တၤဟၴၤ ရဴ အၤ ဒၴူဘဲ အၳး သဲထွှိးပြှဲၤ တၤစှၳပြှဲၤ။
\v 64 မၤနရဴ ဒၲ သီးကျဲး နၲုၤ, ကၤယး ဒၲ အၤ ဇှံအၴၤ ကှၲုးအၳး တိၤနၲုၤ အၤ အိၤ တၤဟၴၤ။” မှၴၤတၴးဟၴရဴ ဘူၤစဲၤ ယၴၤဆၳူ သဲညၴး ပး စဴ ဒၲ အၤခးဆၴူ န, ဒၲ အဲၤသီးကျဲး နၲုၤ အၤ ဇှံအၴၤ လၳး တိၤ, ရဴ အၤ ကှံ အီၤဆဲးတှးကူး လၳး ပှးနၲုၤ အၤ အိၤတၲၤပြှဲၤနၲုၤ, အၤ သဲညၴး ရဴ အၤ ဟၴ အဲၤသီး ဖၳနၲုၤ ပြဲ။
\v 65 အၤ ဟၴ ပျၴၤဟူး ပှိ န, “ဒၲ သီးကျဲးနၲုၤ ကၤယး ဇှံအၴၤ ဗး တိၤ အိၤတၤဟၴၤ, တံရဴ ဗး ဟၴ ဟဴ သီး န, ဖဲး ကီၤ နဴးဟူး အၳး ဒၲ ဗးအိၤ တိၤ ဟၴနၲုၤ အၳး ဟူးဘဲ ဒၲ ဗးအိၤ တၲၤပြှဲၤ꤮ တိၤ, ဖၳနၲုၤ ဟဴ။”
\p
\v 66 စထူၤ ဘီနၲုၤ ရဴ အၤ ခိးပၤစှဲ တၤဟၴၤ ကှၤကူး အဲလး ရဴ ကြွိးကှၲုး ပှး လၳးခၴူး တိၤ။
\p
\v 67 ရဴ အၤ ဆၳၤဒူး အၤ ခိးပၤစှဲ ဆၴူသဲနၴူး ယၴးတၤဟၴၤ န, “သီးလၴး, သီး သဲဇှံ ထၴၤကှၤကူး ကှၲုး ဗးလှၴ ဖၳနၲုၤ ဗးဟၴတိၤ?” အၤ ဟၴ အဲၤသီး ဖၳနၲုၤ။
\p
\v 68 ခၳးဆီူမိၤ ပၴၤတၤရၳ ဟၴ ကှၤခၴူးဆံၤ လၳး န, “ဘူၤစဲၤ, ပှဲၤ ကှံရှၴ စၲုတိး ကှၲုး အၳးပၴး? တှဲၤအီၤသိူအီၤသူး ဒၲ အၤ ဒၴူ ပှဲၤ သဲထွှိးပြှဲၤ တၤစှၳပြှဲၤ နၲုၤ အၤ အိၤ ပြဲတံ ဒၲ နှဲၤအိၤ ပြဲ။
\v 69 ပှဲၤ ဇှံအၴၤ ရဴ ပှဲၤ သဲညၴး န နှဲၤ မၤ စဴမၤရူၤ အၤ ပြှဲၤစးဆဲးဖၳ တၲၤပြှဲၤ, ရဴ အၤ နဴးဟူးလှူၤ နှဲၤ ဟဴ။”
\p
\v 70 ထၲုးရဴ ဘူၤစဲၤ ယၴၤဆၳူ ဟၴဆံၤ အဲၤသီး န, “ဗး နွိထူၤ ထၲုးဟဴ သီး ဆၴူသဲနၴူး, မှတိၤ ဟဲး? မၤနရဴ, ဒၲ သီးကျဲး နၲုၤ, ခီးနၴရီၤစှူ ခၳၤကျဴ အိၤတၲၤဒှၲုး,” အၤ ဟၴ အဲၤသီး ဖၳနၲုၤ။
\v 71 (အၤ ဟၴ ဖၳယၴးမၤ အၤ သဲဇှံ ဟၴ ဖဲးဆီူမိၤ အီၤစၤကရီယိၤ အၤဖၳခၳး ခၳးယၳဒၤ။ အဲၤ မၤ အၤ အိၤတှၲကှၲုး ဒၲ ဆၴူသဲနၴူးယၴး အၤကျဲး တၤဒၲၤရဴ ဒၲခၴူးနၲုၤ အၤ အီၤဆဲးတှးကူး ဘူၤစဲၤ ယၴၤဆၳူ။)
\c 7
\s1 ဘူၤစဲၤ ယၴၤဆၳူ န အၤ ပှၲုပြှဲၤခၳး တၤဟၴၤ
\p
\v 1 ဘူၤစဲၤ ယၴၤဆၳူ ဟၴထၲုး ဖၳယၴး ရဴ, အၤ စၲု ဒၲ ကဲလၤလီၤကှၴ ရဴ, အၤ လၴး တၲၤဒဴး ထၲုး တၲၤဒဴး ဘီနၲုၤ။ ယၳဒၤဖၳ ခၳၤကျဴခၳၤကျူး တၤဟၴၤ ယိး မူပှၳး မှၴၤသၴူး လၳး အၤခၳၤအၤခၴူး, အၤ သဲဇှံ စၲု ဒၲ ယၳဒၤ ကှၴကၳး တိၤ။
\v 2 မၤနရဴ, ဘီနၲုၤခဲး, ယၳဒၤဖၳ အၤပွဲၤ အီၤဆဴလှၴသံၤ ကှံရှၴ ဘဲၤ နၲုၤ အၤ ဖံၤဟူး ဟဴ။
\v 3 ဖၳနၲုၤရဴ ဘူၤစဲၤ ယၴၤဆၳူ အၤ ပှၲုပြှဲၤခၳး တၤဟၴၤ ဟၴ လၳး န, “သူဖၳ နှဲၤ ခိးပၤစှဲ တၤဟၴၤ ကှံ မူထၴူၤကှၲုး နှဲၤ မှၴၤ တှဲၤတၤကျီခိခၴူၤ တၤဟၴၤ အၤညၴးနၲုၤရဴ, နှဲၤ တိးကဴၤ ထၴၤစၲု ခိကူး န ဘီယၴး ရဴ စၲု ဒၲ ယၳဒၤ ကှၴကၳး နၲုၤ။
\v 4 ကၤယး ဒၲ အၤ သဲဇှံ မွှီၤ လှၲုးထၴူးလှၲုးကှၴ ဟၴနၲုၤမၤ, အၤ မှၴၤဟၲုၤမှၴၤသွဲ တှဲၤ တၲၤပြှဲၤ꤮ တိၤ။ နှဲၤ ကီၤ မှၴၤနူး ဟဴ တှဲၤတၤကျီခိခၴူၤ ဖၳနၲုၤတၤဟၴၤ ဟၴရဴ ဒၴူလှၲုး ပှၴ ကှၲုးအၳး နှဲၤနှၴ န ဟၴၤခၳၤ တၲၤဘၤလှဴး နၲုၤ ကိးကိး။”
\v 5 မှၴၤတၴးဟၴရဴ ဘူၤစဲၤ အၤ ပှၲုပြှဲၤခၳး နှီဒၴူဒံၤ တၤဟၴၤစဴနၲုၤ꤮, အၤ ဇှံအၴၤ လၳး တိၤ။
\p
\v 6 အၤ ဟၴ လၳး ဖၳနၲုၤ အၤခၳၤအၤခၴူး, ဘူၤစဲၤ ယၴၤဆၳူ ဟၴ အဲၤသီး န, “ဆၲုခဲးတိး ဆၲုခဲးဘဲၤနၲုၤ အၤ ဟူးတှၲု ဒၲ ဗးညၴး ဟီတိၤ။ မၤနရဴ ဒၲ သီးညၴးနၲုၤ သီးစၲုသီးကှၤ ဘီခဲးတၴး မၤ အၤနှီ ပြဲ။
\v 7 ပြှဲၤလှၳၤ ဟၴၤခၳၤဖၳ တၤဟၴၤ သဲထၴၤ စှူ သီး တိၤ။ မၤနရဴ အၤ သဲထၴၤ လၤဟူး ဗး, မှၴၤတၴးဟၴရဴ ဗး ယိး ဟၴထၴၤလှၲုး အဲၤသီး မှၴၤ တှဲၤမၳးမှူ တၤဟၴၤ နၲုး꤮။
\v 8 စၲုဒံၤမဴး လၤဟူး ဒၲ ပွဲၤကၳး နၲုၤ။ ဗး စၲု ဟီတိၤ, မှၴၤတၴးဟၴရဴ ဆၲုခဲးတိး ဆၲုခဲးဘဲၤ ဟူးတှၲု ဒၲ ဗးညၴး ဟီတိၤ။” အၤ ဟၴဆံၤ အၤပှၲု သီးတၤဟၴၤ ဖၳနၲုၤ။
\v 9 ဘူၤစဲၤ ယၴၤဆၳူ ဟၴထၲုး ဖၳယၴး ရဴ အၤ အိၤကူး ဘီ ကဲလၤလီၤ ကှၴကၳး နၲုၤ။
\s1 ဘူၤစဲၤ ယၴၤဆၳူ စၲု ဒၲ ပွဲၤ အီၤဆဴလှၴသံၤ
\p
\v 10 မၤနရဴ ဘီ အၤ ပှၲုပြှဲၤခၳး တၤဟၴၤ ထၴၤစၲုကူး ထၲုးဟဴ အၤခဲးနၲုၤ, အၤ ထၴၤ စၲုဟၲုၤစၲုသွဲ ကှၲုး ဒၲခၴူး, အၤ စၲုလှစၲုလီး တိၤ။
\v 11 ယၳဒၤဖၳ ခၳၤကျဴခၳၤကျူး တၤဟၴၤနၲုၤ, “ယၴၤဆၳူ အိၤတိး ဘီတၴး?” အၤ မူပှၳး ဆၳၤဒူး လၤဟူး လၳး ဖၳနၲုၤ။
\p
\v 12 ကၤယး ဘဲမှၳၤ တၤဟၴၤ ဒၲၤညးဟၲုၤ ဒၲၤညးသွဲ အဲနူၤစဴ လၳးရီၤလၳးကူး။ တၤဟၴၤဟၴၤနၲုၤ, အၤ ဟၴ လၤဟူး န, “အဲၤ မၤ ကၤယး ရူ ပြဲ။”
\p အၤခိးရှၲုၤ တၤဟၴၤ ဟၴဆံၤ န, “အၤရူ မှတိၤ။ အၤ ပှၳး အီၤလိၤလၤဟိး အၳး ပြဲ,” အၤ ဟၴ လၤဟူး ဖၳနၲုၤ။
\v 13 အၳး ယိး သဲအီၤဆၴး လၤဟူး ယၳဒၤဖၳ ခၳၤကျဴခၳၤကျူး တၤဟၴၤ ရဴ အၳး ဟၴလှဟၴလီး ဆံၤဘံၤ တၲၤပြှဲၤ꤮ တိၤ။
\p
\v 14 ဘီ အၳး ပွဲၤ ဖံၤ꤮ ကျးမၴးဟဴ အၤခဲးနၲုၤ, ဘူၤစဲၤ ယၴၤဆၳူ စၲုထူၤနှၲုး ဒၲ တှဲၤလၳးတူး ဟိးကၳး ရဴ အၤ စထူၤ အီၤသိူအီၤသူး အၳး ဘီနၲုၤ။
\v 15 ယၳဒၤဖၳ ခၳၤကျဴခၳၤကျူး တၤဟၴၤ ခၴူသၳၤခၴူသဲ ရဴ အၤ ဟၴ လၤဟူး န, “အၤ ထူၤဒူနဴ ကှၲုးအၳး ဒၲ ယၳဒၤဖၳ သိူလီၤဟိး အၤ သရဒၳၤ တၤဟၴၤ အၤ ကၤဒးကၳး တိၤ တၤဒၲၤရဴ အၤ စၲု သဲညၴး အဲနူၤစဴ ဘယၴး နၲုၤမၤ အၤ စၲု အီၤသိူနှီတိး ဘီတၴးတၴး?”
\p
\v 16 ရဴ ဘူၤစဲၤ ယၴၤဆၳူ ဟၴဆံၤ အဲၤသီး န, “ဗး အီၤသိူ အၳး ယၴးတၤဟၴၤ နၲုၤမၤ ဗး တှဲၤအီၤသိူအီၤသူး နှီဒံၤ မှတိၤ။ တှဲၤအီၤသိူ ယၴးတၤဟၴၤ နၲုၤမၤ အၤ ဟူး ဒၲ စဴမၤရူၤ ဒၲ အၤ နဴးဟူး ဗးယၴး တၲၤပြှဲၤ အၤ အိၤ။
\v 17 ကၤယး တၲၤပြှဲၤပြှဲၤ ကီၤ သဲဇှံ လှံၤမှၴၤတိး စဴမၤရူၤ အၤသဲပျဴၤ ဟၴနၲုၤ, တှဲၤအီၤသိူအီၤသူး ယၴးတၤဟၴၤ နၲုၤမၤ အၤ အိၤ ဒၲ စဴမၤရူၤ အၤ အိၤဟူး ဟဲး? မှတိၤရဴ ဗး ဟၴဘဲၤ နှီဒၴူဒံၤ န ဗး တၤရၴူးဆိူၤဆဴး ဟဲး, နၲုၤ အၤကျူ သဲညၴး နူး ပြဲ။
\v 18 ကၤယး ဒၲ အၤ ဟၴဘဲၤ နှီဒၴူဒံၤ န အၤ တၤရၴူးဆိူၤဆဴး တၲၤပြှဲၤပြှဲၤ နၲုၤ, အၤ သဲဇှံ နဴးထၳၤသဲနှီ အၳး န အၤနှၴ ပြဲ။ မၤနရဴ ကၤယး ဒၲ အၤ သဲဇှံ နဴးထၳၤသဲနှီ အၳး န ပြှဲၤ ဒၲ အၤ နဴးဟူး လၳး ယၴးတၲၤပြှဲၤပြှဲၤ နၲုၤ, အၤ ဟၴဘဲၤစဴ ပြဲ, အၤ လၤဟိးလၤဟူၤ အၳး တိၤ။
\v 19 ခၳးမဴစဲ ဒၴူဟဴ သီး တှဲၤသိူတှဲၤသူၤ ဗးဟၴတိၤ? မၤနရဴ သီး လှံၤကြွိးမှၴၤ ကှၲုး တှဲၤသိူတှဲၤသူၤ တၲၤပြှဲၤ꤮ တိၤ။ သီး ပှၳး မှၴၤသၴူး ဗး မှၴၤတၴး?”
\p
\v 20 “ခီးနၴ မှၴၤဘဲၤ ဟဴ နှဲၤ ဟဴ။ အၳးပၴး တၲၤပြှဲၤ ပှၳးမှၴၤသၴူး နှဲၤ ပၴး?” ကၤယး ဘဲမှၳၤ ဟၴဆံၤ လၳး ဖၳနၲုၤ။
\p
\v 21 ရဴ ယၴၤဆၳူ ဟၴဆံၤ အဲၤသီး န, “ဒၲ မှဴညၴးဒှၲုၤ အၤခဲးနၲုၤ, ဗး မှၴၤ ပှၴ သီး တှဲၤတၤကျီ တၲၤစၲၤ ရဴ သီး ခၴူသၳၤခၴူသဲ လှဴး စဴ ပွှိး꤮ တၲၤပြှဲၤ ဗှး!
\v 22 ခၳးမဴစဲ မၴၤကူး သီး န, လှဴး꤮ သီး ဖၳပြှဲၤခၳး တၤဟၴၤနၲုၤ သီး ဘဲၤ ဒံတၤလီ လၳးဖ အၤ ဟၴ ရဴ သီး ဒံတၤလီ လၤဟူး အၤဖ ဘီ မှဴညၴးဒှၲုၤ နၲုၤတၲၤညၴး။ ကီၤ ဟၴကျူစဴ ရဴ ပြှဲၤ ဒၲ အၤ မှၴၤ ရှၴလၲ ယၴးနၲုၤမၤ, ခၳးမဴစဲ မှတိၤ။ သီးဖၴူးသီးဖှၲုး ဒၲ꤮ ညၴနၳၤ တၤဟၴၤ စထူၤ မှၴၤရှၴလၲ ပြဲ။
\v 23 ဖၳနၲုၤရဴ သူဖၳ သီး ကှံ ခဲးတၤလွိစၲုတၤလှၴူၤ တဲး ခၳးမဴစဲ အၤ တှဲၤသိူတှဲၤသူၤ တဲးမှၴ နၲုၤ, သီး ကီၤ တိး ဒံတၤလီ လၤဟူး သီး ဖၳပြှဲၤခၳး တၤဟၴၤ အၤဖ ဘီ မှဴညၴးဒှၲုၤ အၤခဲးနၲုၤ, ကီၤဟၴရဴ သီး ဒံတၤလီ လၤဟူး ပြဲ။ ဖၳနၲုၤရဴ ဘီ ဗး ဇၤဆီးမှၴ ကၤယးဆွီ ကၤယးဆဲး ဒၲ မှဴညၴးဒှၲုၤ အၤခဲး ရဴ သီး စၲု သဲပျဴၤဒၳၤ ဗး မှၴၤတၴး?
\v 24 ဒူၤတှဲၤသံ တဲး အၳး ဖၳ သီး မူထၴူၤ အၳး ဒၲ အၤကျဴး နၲုၤတၤဟၴၤ တဲးမှၴၤ။ မှတၲၤခိနၲုၤ, ဒူၤလှူၤစဴ ဒူၤလှူၤတှၴၤ လၤဟူး သီး သဲပျဴၤ ဒၲ သီး ကှံ စီၤရူၤတိး စီၤရူၤဘဲၤ အၳး နၲုၤ နီ။”
\s1 အဲၤ မၤ မၴၤဆီယၤ ဟဲး?
\p
\v 25 ယၤရၳဆူၤလၴၤဖၳ တၤဟၴၤဟၴၤ ဟၴ န, “ယၳဒၤဖၳ ခၳၤကျဴခၳၤကျူး ပှၳး မှၴၤသၴူး လၳး နၲုၤမၤ အဲၤ ဟဴ ဟဲး?
\v 26 မူမဴးလၴ, အၤ ဟၴဘဲၤစဴ ဒၲ ကၤယး တၲၤပျၳၤတၲၤဖဲၤ အၤညၴးဟူး စဴ ရဴ အၳး ဟၴ တှးတှံး လၳး တၲၤပြှဲၤ꤮ တိၤ။ ခိးညှယၴး မၤ ပှဲၤ ခၳၤကျဴခၳၤကျူး တၤဟၴၤ သဲညၴး တှးတှၴၤ ဟူးနူး ဟဴ န အဲၤ မၤ မၴၤဆီယၤ တၲၤပြှဲၤ ဟဴ, ဖၳနၲုၤ ဟဲး ဟး?
\v 27 အၳး ဟၴ န ခြီ ကှံ ဟူးပှး နၲုၤ, အၳး သဲညၴး အၤဒဴးအၤဆိၤ တၲၤပြှဲၤ꤮ တိၤ အၳး ဟၴ ဗးဟၴ, မၤနရဴ အဲၤယၴး အၤ အိၤ တိး ဒဴးဘီတၴး နၲုၤ ပှဲၤ သဲညၴး ပြဲယၴး။” အဲၤသီး ဟၴ လၤဟူး ဖၳနၲုၤ။
\p
\v 28 ဘီ ဘူၤစဲၤ ယၴၤဆၳူ အီၤသိူတှးပး အၳး ဒၲ တှဲၤလၳးတူး ဟိးကၳး အၤခဲးနၲုၤ, အၤ အဲထိးထူၤ န, “သီး သဲညၴး ဗး နၲုၤမၤ အၤမှဗှး။ ဗး အိၤ တိး ဘီတၴး ဟူး နၲုၤမၤ သီး သဲညၴး မှလၤကိး နူး ဗး နီၤ။ ဗး ဟူး စှၳ꤮ ဒံၤ ဗး သဲပျဴၤ မှတိၤ။ ပြှဲၤ ဒၲ အၤ နဴးဟူး ဗး ယၴးတၲၤပြှဲၤ နၲုၤမၤ, သီး သဲညၴး လၳး တိၤ။ အဲၤ မၤ ပြှဲၤ ဒၲ အၤစဴ တၲၤပြှဲၤ။
\v 29 မၤနရဴ ဗး သဲညၴး လၳး, မှၴၤတၴးဟၴရဴ ဗး ယိး အိၤ ဒၲ လၳးအိၤ ဟူး ပြဲ နၲုး꤮။ ပြှဲၤ နဴးဟူး ဗး မၤ အဲၤ ပြဲ နၲုး꤮။”
\p
\v 30 အၤ ဟၴထၲုး ဖၳနၲုၤရဴ အဲၤသီး ပှၳးထံပှံ ဘူၤစဲၤ ယၴၤဆၳူ။ မၤနရဴ ဆၲုခဲး ဒၲ အၳး ကှံ ပှံ မှၴၤသၴူး လၳး အၤညၴးနၲုၤ, အၤ ဟူးတှၲု ဟီတိၤ အၤခၳၤအၤခၴူး အၳး ပှံဟီ လၳး တၲၤပြှဲၤ꤮ တိၤ။
\v 31 မၤနရဴ အၳး ဇှံအၴၤရှိ ဇှံအၴၤအဲ ပးနူး လၳး ပြဲ။ အဲၤသီး ဟၴ လၤဟူး န, “ဆၴူ꤮ ခြီ အၳး ဟၴ နၲုၤတၲၤပြှဲၤ ဟူးပှး အၤခဲးနၲုၤ, အၤ ကှံ မှၴၤ တၤကျီခိခၴူၤ အဲကျဴးပး စဴ န ယၴးတၲၤပြှဲၤ ပှး ဟဲး?” အၤ ဟၴ လၤဟူး ဖၳနၲုၤ။
\s1 ယၳဒၤဖၳ ခၳၤကျဴခၳၤကျူး တၤဟၴၤ နဴးပှံ အၳး န ယၴၤဆၳူ
\p
\v 32 အဲၤသီး ဟၴဘဲၤဟၲုၤ ဟၴဘဲၤသွဲ နှီဒၴူလၳး န ဘူၤစဲၤ ယၴၤဆၳူခြီ အၤရီၤအၤကူး ဖၳယၴး အၤခဲးနၲုၤ, ဖၤရီၤဆူဲဖၳ တၤဟၴၤ နှီဟၲုး ရဴ အဲၤသီး န ပြှဲၤလၳးတူး ခၳၤကျဴခၳၤကျူး တၤဟၴၤ နဴးစၲုပှံ ဘူၤစဲၤ ယၴၤဆၳူ န ကျၴူးဖၳ ဒၲ အၤ အိၤပှဴ တှဲၤလၳးတူးဟိး နၲုၤတၤဟၴၤ။
\p
\v 33 ဘူၤစဲၤ ယၴၤဆၳူ ဟၴ န, “ဗး အိၤတှၲ ညှၴးကှၲုးပှး န သီး တိၤ။ ညှၴးတူၤတိၤ ပှးမၤ ဗး ကှံ ကှၤခၴူး ခၴူးသူ ဒၲ ပြှဲၤနဴးဟူး ဗး ယၴးတၲၤပြှဲၤ အၤ အိၤ ဟဴ။
\v 34 သီး ကှံ မူပှၳးသံ လၤဟူး ဗး ပှး, မၤနရဴ သီး မူထၴူၤ ဗး တိၤ။ ဒၲ ဗးလှၴအိၤ အၤခးလှၴ နၲုၤ, သီး စၲု စှူ ကှၲုး ဗး တၲၤပြှဲၤ꤮ တိၤ။”
\p
\v 35 ယၳဒၤဖၳ ခၳၤကျဴခၳၤကျူး တၤဟၴၤ ဟၴ နှီဒၴူ လၳး တၲၤပြှဲၤ န တၲၤပြှဲၤ ရဴ အၤ ဟၴ လၤဟူး န, “ပှဲၤ မူထၴူၤ စှူ အဲၤ တိၤ အၤ ဟၴ နၲုၤမၤ, အၤ ကှံရှၴ တၤနှၴၤ စၲု တိး ဘီတၴး ဟး? မၤ အၤ ကှံရှၴ စၲု ဒၲ ပှဲၤ ယၳဒၤဖၳ စၲုအိၤ ကှၲုးအၳး ဒၲ ကြီဖၳ နၲုၤတၤဟၴၤ အၤကျဲး ရဴ အၤ ကှံရှၴ စၲု အီၤသိူကၴၤ ကြီဖၳ ဘီနၲုၤတၤဟၴၤ ဟဲး ဟး?
\v 36 ထၲုးရဴ အၤ ဟၴ န, ‘သီး ကှံ မူပှၳး ဗး ပှး တၤဒၲၤရဴ သီး မူထၴူၤ ဗး တိၤ,’ အၤ ဟၴ ဖၳနၲုၤ ထၲုးရဴ, အၤ ဟၴ ပှိ န, ‘ဒၲ ဗး လှၴအိၤ အၤခးလှၴ နၲုၤ, သီး စၲု စှူ ကှၲုး ဗး တိၤ,’ အၤ ဟၴ ဖၳနၲုၤမၤ အၤ သဲဇှံ ဟၴ အီးတၴး ဟး?” အၤ ဟၴ နှီဒၴူ လၳး တၲၤပြှဲၤ န တၲၤပြှဲၤ ဖၳနၲုၤ။
\s1 ထၴူး ဒၲ အၤ ဒၴူအၳး သဲထွှိးပြှဲၤ
\p
\v 37 ဘီ ပွဲၤဒၳၤလၲ ဒၲခၴူး တၲၤညၴး အၤခဲးနၲုၤ, ဘူၤစဲၤ ယၴၤဆၳူ ကၤထဴၤ အဲထိး န, “လှဴး꤮ ကၤယး ဒၲ အၤ သဲအိး ထၴူး တၤဟၴၤနၲုၤ, နဴးဟူး ဖၴူအိး လၤဟူး ထၴူး ဒၲ ဗးအိၤယၴး။
\v 38 အၳးပၴးပၴး꤮ ဘဲၤဘဲၤ, ဒၲ အၤ ဇှံအၴၤညှအၴၤ ဗးနၲုၤ, ဖၳ လီၤစးဆဲးကၳး ဟၴ န, ထၴူး ဒၲ အၤ ဒၴူအၳး သဲထွှိးပြှဲၤ အၤထၴူးကျိး ယၴးနၲုၤ, အၤ ကှံ ထွီထၴၤ ဒၲ လၳးကၳး ပှး။”
\v 39 ထၴူး ဒၴူ အၳး သဲထွှိးပြှဲၤ ဒၲ ဘူၤစဲၤ ယၴၤဆၳူ ဟၴ ယၴးနၲုၤမၤ မှ သဲစးဆဲး ဘူၤစဲၤ ပြဲ။ အၳးပၴးပၴး꤮ ဘဲၤဘဲၤ ဒၲ အၤ ဇှံအၴၤ လၳး တၤဟၴၤနၲုၤ, အၤ ကှံ နှီဘဲၤ ပှး။ ဘူၤစဲၤ ယၴၤဆၳူ နှီဘဲၤ ဟီ တှဲၤတၤရၴူးဒၳၤ တၤရၴူးထၳး တိၤ, မှၴၤတၴးဟၴရဴ အၤ သၴူး အီၤထဴၤကှၤခၴူး ရဴ အၤ ကှၤ ကၤထူၤ ဒၲ မှဴခၳၤ ဟီတိၤ။ ဖၳနၲုၤရဴ စဴမၤရူၤ အၤ သဲစးဆဲး ဟူးနှၲုးအိၤ ဒၲ အဲၤသီး သဲပျဴၤကၳး တၲၤပြှဲၤ ဟီတိၤ။
\p
\v 40 ဘီ ကၤယး ဘဲမှၳၤ နှီဟၲုး ဘူၤစဲၤ ယၴၤဆၳူ အဲထိး ဟၴ ဖၳယၴး အၤခဲးနၲုၤ, တၤဟၴၤဟၴၤ ရဴ အၤ ဟၴ န, “အဲၤ မၤ ပြှဲၤပြှိၤ ဒၲ ပှဲၤ အိၤပှဴမူဆံး လၳး နၲုၤတၲၤပြှဲၤ မှနူး ဟဴ။” အၤ ဟၴ လၤဟူး ဖၳနၲုၤ။
\p
\v 41 တၤဟၴၤဟၴၤ ရဴ အၤ ဟၴ န, “မၴၤဆီယၤ မှနူး ဟဴ,” မၤနရဴ တၤဟၴၤဟၴၤနၲုၤ အၤ ဟၴ န, “မၴၤဆီယၤ အိၤ ဒၲ ကဲလၤလီၤကှၴ ရဴ အၤ ကှံ ဟူး ပှး မှတိၤ။
\v 42 လီၤစးဆဲးကၳး ဟၴ န, မၴၤဆီယၤ ကှံ ဟူး အိၤထူၤ ဒၲ ခွီဒၤဗီၤ အၤကျွီးအၤလူးကၳး ပှး, အၤ ကှံ ဟူး အိၤပၤစှဲလှူၤ ဒၲ ခွီဒၤဗီၤ အိၤ နှီဒၴူ ဗှီးဘဲၤသဲၤလဲၤဟဲၤ အၤကၳးနၲုၤ ပှး, ဗးဟၴတိၤ?” အၤ ဟၴ လၤဟူး ဖၳနၲုၤ။
\v 43 ဒၲ ခြီ အၤခၳၤအၤခၴူးရဴ ကၤယး ဘဲမှၳၤ တၤဟၴၤ တၤနှၴၤ လှၳၤခိခၴူးလၳး တၲၤမှၳၤ န တၲၤမှၳၤ။
\v 44 တၤဟၴၤဟၴၤနၲုၤ အၤ သဲဇှံ ပှံ လၳး, မၤနရဴ အၳး ပှံ လၳး တၲၤပြှဲၤ꤮ တိၤ။
\s1 ယၳဒၤဖၳ ခၳၤကျဴခၳၤကျူး တၤဟၴၤ ဇှံအၴၤ ယၴၤဆၳူ တိၤ
\p
\v 45 ဘီ ကျၴူးဖၳ အိၤပှဴ တှဲၤလၳးတူးဟိး တၤဟၴၤ ကှၤခၴူး ခၴူးသူ ဒၲ ပြှဲၤလၳးတူး ခၳၤကျဴခၳၤကျူး တၤဟၴၤ န ဖၤရီၤဆူဲဖၳ တၤဟၴၤ အၤ အိၤ အၤခဲးနၲုၤ, အၤ ဆၳၤဒူး အဲၤသီး န, “သီး ပှံကှၤနှီ အဲၤ တိၤ မှၴၤတၴး?” အၤ ဟၴ အဲၤသီး ဖၳနၲုၤ။
\p
\v 46 ကျၴူးဖၳ အိၤပှဴ တှဲၤလၳးတူးဟိး တၤဟၴၤ ဟၴဆံၤ အဲၤသီး န, “အၳး ဟၴဘဲၤဒၲၤညး သူန အဲၤနၲုၤ အၤ အိၤ တၲၤပြှဲၤ꤮ တိၤ။”
\p
\v 47 ရဴ ဖၤရီၤဆူဲဖၳ တၤဟၴၤ ဟၴတၤကဲၤဆံၤ အဲၤသီး န, “မၤ အၤ အီၤလိၤ နှီကှၲုး စဴ ဟဴ သီး ကိး?
\v 48 ပှဲၤ ဒၲ အၤ ထွှိး တှဲၤစဴဘၳၤစဴဘဲး အၤ ခၳၤကျဴခၳၤကျူး အၤကျဲး ယၴးတၤဟၴၤနၲုၤ ဘဲၤဘဲၤ, ဖၤရီၤဆူဲဖၳ အၤကျဲး ယၴးတၤဟၴၤ နၲုၤဘဲၤဘဲၤ, အၤ ဇှံအၴၤ ကှၲုး လၳး နၲုၤမၤ အၤ အိၤ နူး တၲၤပြှဲၤပြှဲၤ ဟဲး?
\v 49 အၤ အိၤ တၲၤပြှဲၤ꤮ တိၤ။ ကၤယး ဘဲမှၳၤ နၲုၤတၤဟၴၤ မၤ အၤ သဲညၴး ကှၲုးအၳး ခၳးမဴစဲ အၤ တှဲၤသိူတှဲၤသူၤ တၲၤစၲၤ꤮ တိၤ အၤခၳၤအၤခၴူး, အၤ စၲု ဇှံအၴၤဘဴး ဇှံအၴၤဘၴူၤ ဒံၤညၴး လၤဟူး ပြဲ။ စဴမၤရူၤ ကှံ စီၤရူၤ အဲၤသီး ပှး,” ဖၤရီၤဆူဲဖၳ တၤဟၴၤ ဟၴတၤကဲၤဆံၤ အဲၤသီး ဖၳနၲုၤ။
\p
\v 50 ကၤယးမွှီၤ န ခၳးနီၤကၤဒၴမၳၤ အိၤ တၲၤပြှဲၤ။ အဲၤ မၤ အၤ အိၤတှၲကှၲုး ဒၲ ဖၤရီၤဆူဲဖၳ အၤပျဴအၤမှၳၤကျဲး တၲၤပြှဲၤ။ ဒၲ အၤရှၴခဲး နၲုၤမၤ အၤ ဟူးနဴ ဒၲ ဘူၤစဲၤ ယၴၤဆၳူ အၤ အိၤ။ ရဴ ခၳးနီၤကၤဒၴမၳၤ ယၴး ဆၳၤဒူး အဲၤသီး န,
\v 51 “ကၤယး တၲၤပြှဲၤ မှၴၤထၲုးဟဴ ကြူ꤮ မၤအီးတၴးနၲုၤ ပှဲၤ ကီၤ နှီဟၲုးဟီ အၤ ဟၴ တိၤ, ပှဲၤ ကီၤ မူပှၳးသဲညၴး ထၲုးဟီ အၤတှဲၤမှၴၤ တၤဟၴၤ ဟီတိၤ နၲုၤ, ပှဲၤ ဘဲၤ စီၤရူၤနှီ အဲၤ တိၤ ပှဲၤ တှဲၤသိူတှဲၤသူၤ အိၤဖၳနၲုၤ, ဗးဟၴတိၤ?” အၤ ဆၳၤဒူး အဲၤသီး ဖၳနၲုၤ။
\p
\v 52 အဲၤသီး ဟၴဆံၤ လၳး န, “နှဲၤ မၤ꤮ ကဲလၤလီၤ ကှၴဖၳ ပြဲပြဲ။ မူပှၳး ရွိ ကှၤခၴူး ခၴူးသူ မဴး လီၤစးဆဲးနၲုၤ, နှဲၤ ကှံ မူထၴူၤ သဲညၴး န ပြှဲၤပြှိၤ နၲုၤတၲၤပြှဲၤ အိၤထူၤ ဒၲ ကဲလၤလီၤကှၴကၳး ပှး မှတိၤ။”
\p
\v 53 ထၲုးရဴ ကၤယး ကှၤကူး လှဴး ဒၲ အၤဟီၤ ပွှိး꤮ တၲၤပြှဲၤ။
\c 8
\s1 ပြှဲၤမဴၤ စၲုသံ ပြှဲၤခၳး တၲၤပြှဲၤ
\p
\v 1 မၤနရဴ ဘူၤစဲၤ ယၴၤဆၳူ ရဴ အၤ စၲုထူၤကူး ဒၲ အဴလီဗၤဆိၤခၳၤ။
\v 2 အၤနိၤတၲၤရိး မှဴလီးရှိၤမံ အၤခဲးနၲုၤ, ဘူၤစဲၤ ယၴၤဆၳူ ကှၤခၴူး ခၴူးသူ ဒၲ တှဲၤလၳးတူး ဟိးကၳး။ ကၤယး ပွှိး꤮ တၲၤပြှဲၤ ဟူး အိၤတၤဗှၤ လှဴးပျီး လၳး။ ထၲုးရဴ အၤ အိၤနူးတှး ရဴ အၤ အီၤသိူအီၤသူး အဲၤသီး။
\v 3 ပြှဲၤအီၤသိူ တှဲၤသိူတှဲၤသူၤ အၤသရ တၤဟၴၤ န ဖၤရီၤဆူဲဖၳ တၤဟၴၤနၲုၤ အၤ ပှံဟူးနှီ ပြှဲၤမဴၤ တၲၤပြှဲၤ ဒၲ ဘူၤစဲၤ ယၴၤဆၳူ အၤ အိၤ။ အဲၤသီး မူထၴူၤ လဲနှီ ပြှဲၤမဴၤ ယၴးတၲၤပြှဲၤ ဘီ အၤ စၲုသံ ပြှဲၤခၳး အၤခဲးနၲုၤ။ အဲၤသီး နဴးအီၤထဴၤအိၤ ပြှဲၤမဴၤ ယၴးတၲၤပြှဲၤ ဒၲ ကၤယး ဘဲမှၳၤ အၤ မဲၤသဲၤညၴး။
\v 4 ထၲုးရဴ အၤ ဟၴ ဘူၤစဲၤ ယၴၤဆၳူ န, “သရ, ပြှဲၤမဴၤ ယၴးတၲၤပြှဲၤ မၤ ပှဲၤ မူထၴူၤ လဲနှီ စဴ လၳး ဘီ အၤ စၲုသံ ပြှဲၤခၳး အၤခဲးနၲုၤ စဴ။
\v 5 ခၳးမဴစဲ အၤ တှဲၤသိူတှဲၤသူၤ အၤကၳးနၲုၤ, အၤ မၴၤကူး ပှဲၤ န ပြှဲၤမဴၤ ဖၳယၴး တၤဟၴၤ နၲုၤမၤ တိးဘဲၤ တှသၴူးကူး အဲၤ န လှဴ။ နှဲၤ ကှၲုးကၴၤလၴ꤮, နှဲၤ ကှံရှၴ ဟၴကှၲုး ဖၳတၴး?”
\v 6 သူဖၳ အဲၤသီး ပှံနှီ ဘူၤစဲၤ ယၴၤဆၳူ အၤ တှဲၤဟၴဘဲၤသံ ငှိ တၤဟၴၤ အၤညၴးနၲုၤ, အၤ ဟူးပှၳး ဆၳၤဒူး ခိၤဘၴူၤပြဲ လၤဟူး ယၴၤဆၳူ။
\p မၤနရဴ ဘူၤစဲၤ ယၴၤဆၳူ အိၤနူး ပဲၤလိၤတှး ရဴ အၤ ငှဴၤလှူၤ ရး လီၤ န အၤကၤနဴး ဒၲ ဟၴၤမံၤကျဲး။
\v 7 အဲၤသီး ယိး ဆၳၤဒူး ထၲုးထၲုး ဆၳၤဒူး သူသူ လၳး အၤခၳၤအၤခၴူး, အၤ အီၤထဴၤ ရဴ အၤ ဟၴ အဲၤသီး န, “ကၤယး ဒၲ သီးကျဲး တၲၤပြှဲၤပြှဲၤ နၲုၤ, အၤ ကီၤ ဟၴ နှီဒၴူ အၤနှၴ န အၤတှဲၤသံ အိၤတိၤ ဟၴနၲုၤ, တှ ရှၴလၲမဴး ပြှဲၤမဴၤ ယၴးတၲၤပြှဲၤ န လှဴ နၲုၤ,” အၤ ဟၴ ဖၳနၲုၤ။
\v 8 ဘူၤစဲၤ ယၴၤဆၳူ အိၤနူးတှး ခၴူးသူ ရဴ အၤ ရးတှး ခၴူးသူ လီၤ န အၤကၤနဴး ဒၲ ဟၴၤမံၤကျဲး။
\p
\v 9 ဘီ အဲၤသီး နှီဟၲုးဟဴ ယၴၤဆၳူ ဟၴဖၳနၲုၤ အၤခဲး, အဲၤသီး ထၴၤကှၤကူး လှဴး တၲၤပြှဲၤ ထၲုး တၲၤပြှဲၤ။ အၤ မှၲုပြှဲ တၤဟၴၤ ထၴၤကှၤ ရှၴလၲ အၳး။ ဒၲခၴူး ရဴ ပြှဲၤမဴၤ နၲုၤတၲၤပြှဲၤ အီၤထဴၤ အိၤကူး တံကှၲုးဒံၤ န ယၴၤဆၳူ ပြဲ။
\v 10 ဘူၤစဲၤ ယၴၤဆၳူ အီၤထဴၤ ရဴ အၤ ဆၳၤဒူး လၳး န, “မဴၤမှၲု, အဲၤသီး စၲုတိးလှဴး ဘီတၴး? အၳး စီၤရူၤ ပှး နှဲၤ တၲၤပြှဲၤ꤮ တိၤ ဟဲး?”
\p
\v 11 ရဴ အၤ ဟၴဆံၤ လၳး န, “အၤ အိၤပှး တၲၤပြှဲၤ꤮ တိၤ။”
\p ရဴ ဘူၤစဲၤ ယၴၤဆၳူ ဟၴ လၳး န, “ဗး မၤ꤮ ဗး စီၤရူၤ နှဲၤ တိၤတိၤ။ ကှၤမဴး ရဴ မှၴၤပှး တဲး တှဲၤသံ တဲးမှၴ နီ꤮,” အၤ ဟၴ လၳး ဖၳနၲုၤ။
\s1 ဘူၤစဲၤ ယၴၤဆၳူ မၤ ဟၴၤခၳၤ အၤတှဲၤလီး
\p
\v 12 ဘူၤစဲၤ ယၴၤဆၳူ ဟၴ ခၴူးသူ ကၤယး နၲုၤတၤဟၴၤ န, “ဗး မၤ ဟၴၤခၳၤ အၤတှဲၤလီး။ ကၤယး ဒၲ အၤ ကြွိး ဗးခၴူး တၲၤပြှဲၤပြှဲၤ နၲုၤ, အၤ စၲု ပှး ဒၲ တှဲၤခီတှဲၤလှဴၤ အၤကျဲး တၤခူ꤮ တိၤ။ အၤ ကှံ နှီဘဲၤ တှဲၤလီး ဒၲ အၤ ဒၴူ လၳး သဲထွှိးပြှဲၤ အၤသဲး ယၴးနၲုၤ ပှး။”
\p
\v 13 ဖၤရီၤဆူဲဖၳ တၤဟၴၤ ဟၴ လၳး န, “နှဲၤ ဟၴဆိၤလှၲုး နှီ နှဲၤရီၤနှဲၤကူး တၤဟၴၤနၲုၤ လှၴဇှံအၴၤနှီ အၤခးလှၴ အိၤ နှတိၤ။ မၤမှၴၤတၴးရဴ ပှဲၤ ဇှံအၴၤနှီ နှဲၤ တှဲၤဟၴဘဲၤ တိၤ ဟၴရဴ နှဲၤ ဟၴဘဲၤ နှီဒၴူ လှဴးဒံၤ ပြဲ နှဲၤရီၤနှဲၤကူး ပြဲ,” အဲၤသီး ဟၴ လၳး ဖၳနၲုၤ။
\p
\v 14 ဘူၤစဲၤ ယၴၤဆၳူ ဟၴဆံၤ အဲၤသီး န, “ဗး ဟၴ နှီဒၴူ စဴ ဗးရီၤဗးကူး တၤဒၲၤရဴ ဗး ဟၴ ယၴးတၤဟၴၤ နၲုၤမၤ အၤတိး ပြဲ မှၴၤတၴးဟၴရဴ ဗး အိၤဘီတၴးဟူး နၲုၤ ဗး သဲညၴး နှီဒၴူ, ဗး ကှံရှၴ စၲု ဘီတၴး ပှး နၲုၤ ဗး သဲညၴး နှီဒၴူ ပြဲ။ မၤနရဴ ဗး အိၤဘီတၴးဟူး, တိၤမၤန, ဗး ကှံရှၴ စၲုတိး ဘီတၴး ပှးနၲုၤ သီး သဲညၴး တိၤ။
\v 15 သီး ဒးစီၤရူၤ အၳး ကီၤဟၴရဴ သီး စီၤရူၤ အၳး ဖၳ ပြှဲၤလှၳၤ ဟၴၤခၳၤဖၳ အၤလှၴကျိး မှၴၤနၲုၤ ပြဲ။ ဗး ရဴ ဗး စီၤရူၤ အၳး တၲၤပြှဲၤ꤮ တိၤ။
\v 16 မၤနရဴ ဗး ကီၤ စီၤရူၤ အၳး ဟၴနၲုၤ, ဗး ကှံ စီၤရူၤ စဴစဴတှၴၤတှၴၤ အၳး ပြဲ, မှၴၤတၴးဟၴရဴ ဗး စီၤရူၤ တံဒံၤ တၲၤပြှဲၤ မှတိၤ။ ဗး မှၴၤရှိ တှၲကှၲုး န ဗးဖဲး ဒၲ အၤ နဴးဟူး ဗး ယၴးတၲၤပြှဲၤ။
\v 17 ဒၲ သီး တှဲၤသိူတှဲၤသူၤ အၤကၳး နၲုၤ, အၳး ရးအိၤ န ကီၤ ကၤယး သဲနၴူး ဟၴဘဲၤထၴၤ သူလၳး ဟၴနၲုၤ, အဲၤသီး တှဲၤဟၴဘဲၤ တၤဟၴၤနၲုၤ အၳး ဒူၤ န အၤ တိးဟဴ။
\v 18 ဗး ဟၴဘဲၤ နှီဒၴူ ဗးရီၤဗးကူး ဗှး။ ဗးဖဲး ဒၲ အၤ နဴးဟူး ဗး ယၴးတၲၤပြှဲၤနၲုၤ, အၤ ဟၴဆိၤဒၲၤညး နှီကှၲုးဒံၤ ဗးရီၤဗးကူးကူး, ဖၳနၲုၤရဴ ပှဲၤ သဲညၴး ဟၴထၴၤ သူလၳး ပြဲ။” အၤ ဟၴ အဲၤသီး ဖၳနၲုၤ။
\p
\v 19 “နှဲၤဖဲး အိၤတိး ဘီတၴး?” အဲၤသီး ဆၳၤဒူး လၳး ဖၳနၲုၤ။
\p ရဴ အၤ ဟၴဆံၤ အဲၤသီး န, “ဗး ရဴ သီး သဲညၴး တိၤတိၤ, ဗးဖဲး ရဴ သီး သဲညၴး တိၤတိၤ။ သီး ကီၤ သဲညၴး ဗး ကီၤဟၴရဴ သီး သဲညၴး ကှၲုးဒံၤ ဗးဖဲး ပြဲ။” အၤ ဟၴဆံၤ အဲၤသီး ဖၳနၲုၤ။
\v 20 ဘီ အၤ အီၤသိူ အၳး ဒၲ တှဲၤလၳးတူး ဟိးကၳး အၤခဲးနၲုၤ, အၤ ဟၴ အဲၤသီး ဖၳနၲုၤ။ အၤခးလှၴ လှၴအီၤသိူ အၳး ဒၲ တှဲၤလၳးတူး ဟိးကၳး ယၴးနၲုၤမၤ, အၤ အိၤဖံၤ န လှၴဘၴၤအိၤပျဴ တှဲၤမှၴၤလၳးတၲ အၤခးဆၴူ။ မၤနရဴ ဒၲ စဴမၤရူၤ တၤရီၤတၤရူး အိၤနှၴၤ ပှၴ ယၴၤဆၳူ ဒၲ အၳး ကှံ မှၴၤသၴူး လၳး အၤညၴးနၲုၤ, အၤ ယိး တှၲု တူၤဟီတိၤ အၤခၳၤအၤခၴူး, အၳး ပှံ လၳး တၲၤပြှဲၤ꤮ တိၤ။
\s1 ဘီ ဗး ကှံရှၴ စၲု အၤခးလှၴ နၲုၤ သီး စၲုစှူတိၤ
\p
\v 21 ဘူၤစဲၤ ယၴၤဆၳူ ဟၴ ပှၴ ပှိ အဲၤသီး န, “ဗး ကှံ ထၴၤစၲုဟဴ ပှး, ရဴ သီး ကှံ ပှၳးသံ ဗး ပှး။ သီး ကှံ သၴူး ပှး တၤဒၲၤရဴ စဴမၤရူၤ ပျွိးကူး သီး တှဲၤသံ ယၴးတၤဟၴၤ တိၤ။ ဘီ ဗး လှၴစၲု ခးလှၴနၲုၤ သီး စၲုစှူတိၤ,” အၤ ဟၴ အဲၤသီး ဖၳနၲုၤ။
\p
\v 22 ဖၳနၲုၤရဴ ယၳဒၤဖၳ ခၳၤကျဴခၳၤကျူး တၤဟၴၤ ဟၴ လၳး န, “အၤ ဟၴ န ဘီ အဲၤလှၴစၲု အၤခးလှၴ နၲုၤ, ပှဲၤ စၲုစှူတိၤ အၤ ဟၴ ဖၳနၲုၤမၤ အၤ ကှံရှၴ မှၴၤသၴူး နှီဒၴူဒံၤ အၤနှၴ ပှး ဟဲး ဟး?” အၤ ဟၴ လၤဟူး ဖၳနၲုၤ။
\p
\v 23 ဘူၤစဲၤ ယၴၤဆၳူ ဟၴ အဲၤသီး န, “ဗးရဴ မှဴခၳၤ အၤ ထၴူးဖၳကှၴဖၳ တၲၤပြှဲၤ, မၤနရဴ သီး မၤ ဟၴၤခၳၤ အၤ ထၴူးဖၳကှၴဖၳ ပြဲ။ လှဴး꤮ သီး တှဲၤတၤနှၴၤ တၤဟၴၤနၲုၤ, အၤ အီစံး လှဴး န ဟၴၤခၳၤ ပြဲ။ လှဴး꤮ ဗး တှဲၤတၤနှၴၤ တၤဟၴၤနၲုၤ, အၤ အီစံး န မှဴခၳၤ။
\v 24 ဖၳနၲုၤရဴ, ဗး ဟၴ သီး န သီး ကှံ သၴူး ပှး တၤဒၲၤရဴ စဴမၤရူၤ ပျွိးကူး သီး တှဲၤသံ ယၴးတၤဟၴၤ တိၤ ဗး ဟၴ သီး နၲုၤမၤ ယၴးဟဴ။ ဗး မၤ အၳးပၴးနၲုၤ ဗး ဟၴဆိၤ ပှၴထၲုးဟဴ သီး ရဴ သီး ကီၤ ဇှံအၴၤတိၤ ဟၴနၲုၤ, သီး ကှံ သၴူး ပှး တၤဒၲၤရဴ စဴမၤရူၤ ပျွိးကူး သီး တှဲၤသံ ယၴးတၤဟၴၤ တိၤ။”
\p
\v 25 အဲၤသီး ဆၳၤဒူး လၳး န, “နှဲၤ မၤ အၳးပၴး?”
\p ရဴ ဘူၤစဲၤ ယၴၤဆၳူ ဟၴဆံၤ အဲၤသီး န, “ဗး မၤ အၳးပၴးနၲုၤ, ဗး ဟၴထၲုးဟဴ သီး ဒၲ ကၤလၳခဲး နၲုၤပး စဴ။
\v 26 ဗး ကီၤ ဟၴ သီးရီၤသီးကူး ဟၴနၲုၤမၤ, အၤ လှၴဟၴ အိၤအဲလးပး, ထၲုးတိၤ ဗး လှၴဒူၤ သီး တှဲၤသံ နၲုၤ, အၤ အိၤအဲလးပးပး။ မၤနရဴ ငှိ ဒၲ ဗး ဟၴ ပှၴ ပြှဲၤလှၳၤ ဟၴၤခၳၤဖၳ ယၴးတၤဟၴၤ နၲုၤမၤ မှပြဲ ဗး နှီဟၲုး ဒၲ ပြှဲၤ ဒၲ အၤ နဴးဟူး ဗး ယၴးနၲုၤ တၲၤပြှဲၤ အၤ အိၤ ရဴ တှဲၤ ဒၲ အၤ ဟၴ တၤဟၴၤ နၲုၤမၤ အၤ တိးပြဲ,” အၤ ဟၴဆံၤ အဲၤသီး ဖၳနၲုၤ။
\p
\v 27 ဘူၤစဲၤ ယၴၤဆၳူ ဟၴ ပှၴ အဲၤသီး န အၤဖဲး အၤရီၤအၤကူး နၲုၤ, အဲၤသီး သဲညၴးပျိး လၤဟူး တိၤ။
\v 28 ဒၲ အဲၤသီး သဲညၴးပျိးတိၤ အၤခၳၤအၤခၴူး ဘူၤစဲၤ ယၴၤဆၳူ ဟၴ အဲၤသီး န, “ဆၴူ꤮ သီး မှံးသၴူးထူၤ ပြှဲၤလှၳၤ အၤဖၳခၳး မှ ဗးယၴး ဒၲ တိးလူး ဟီၤထံၤလှိၤ အၤခဲးပှးနၲုၤ, သီး ကှံ သဲညၴးနိၤ န ဗး မၤ ကၤယး ဒၲ ဗး ဟၴဆိၤလှၲုး ထၲုးပှၴဟဴ သီး နၲုၤတၲၤပြှဲၤ ပှး။ ထၲုးတိၤ သီး ကှံ သဲညၴးဟူး န ဗး မှၴၤ စှၳ꤮ ဒံၤ ဗး သဲပျဴၤ မှတိၤ, ရဴ ဗး ဟၴဘဲၤပြဲ တှဲၤ ဒၲ ဗးဖဲး အီၤသိူအီၤသူး ဗး နၲုၤတၤဟၴၤ ပြဲ နၲုၤ သီး သဲညၴးဒံၤ ပှး။
\v 29 ထၲုးရဴ ပြှဲၤ ဒၲ အၤ နဴးဟူး ဗး ယၴးတၲၤပြှဲၤနၲုၤ, အၤ အိၤကှၲုး န ဗး။ ဗး မှၴၤတိး လၳးသဲပျဴၤ ပွှိး꤮ တၲၤဖှၲု စဴ အၤခၳၤအၤခၴူး အၤ ဗီးကူး ဗး တိၤ။”
\v 30 ဘီ အၳး နှီဟၲုး အၤ ဟၴ ဖၳယၴး အၤခဲးနၲုၤ, အၳး ဇှံအၴၤညှအၴၤ အဲနူၤစဴ လၳး။
\s1 တှဲၤမှတှဲၤစဴ ကှံ ပျွိးကူး သီး ပှး
\p
\v 31 ဘူၤစဲၤ ယၴၤဆၳူ ဟၴ ယၳဒၤဖၳ ဒၲ အၤ ဇှံအၴၤညှအၴၤ လၳး နၲုၤတၤဟၴၤ န, “ကီၤ သီး စှၳးအၴၤ ပှံမၤနှီ ဗး တှဲၤအီၤသိူအီၤသူး ယၴးတၤဟၴၤ ဟၴနၲုၤမၤ, သီး ထွှိးဟဴ ဗး ခိးပၤစှဲ ဒၲ အၤ တှးတှၴၤ တၤဟၴၤ ဟဴ။
\v 32 ရဴ သီး ကှံ သဲညၴး တှဲၤမှတှဲၤစဴ ပှး။ ရဴ တှဲၤမှတှဲၤစဴ ကှံ ပျွိးထၴၤ သီး ပှး,” အၤ ဟၴ အဲၤသီး ဖၳနၲုၤ။
\p
\v 33 အဲၤသီး ဟၴဆံၤ လၳး န, “ပှဲၤ မၤ ဖဲးအၤဘြှၤဟၤ အၤကျွီးအၤလူး တၤဟၴၤ, ပှဲၤ စၲုထွှိးနဴ န အၳးစှံ တၲၤဖှၲု꤮ တိၤ။ နှဲၤ စၲု ဟၴ တှၲု န တှဲၤမှတှဲၤစဴ ကှံ ပျွိးထၴၤ သီး ပှး, ဖၳနၲုၤ ဖၳတၴး?” အဲၤသီး ဆၳၤဒူး လၳး ဖၳနၲုၤ။
\p
\v 34 ရဴ ဘူၤစဲၤ ယၴၤဆၳူ ဟၴဆံၤ အဲၤသီး န, “ဗး ဟၴစဴစဴ သီး, လှဴး꤮ ကၤယး ဒၲ အၤ မှၴၤ တှဲၤသံ နၲုၤတၤဟၴၤ မၤ အၤ ထွှိးဟဴ တှဲၤသံ အၤစှံဟဴ။
\v 35 စှံ ဟၴနၲုၤမၤ, အၤ အိၤစံး တှၲကှၲုး န ဟီၤဘူၤစဲၤ နၲုၤမၤ အၤနှီ တိၤ။ မၤနရဴ ဖၳပြှဲၤခၳး တၲၤပြှဲၤ ဟၴနၲုၤမၤ, အၤ အိၤစံး တှၲကှၲုး န ဟီၤဖၳဖူးဖၳ တၤစှၳပြှဲၤ။
\v 36 ဖၳနၲုၤရဴ စဴမၤရူၤ အၤဖၳခၳး မှ ဗးယၴး ကီၤ အီၤလၴူး ပျွိးထၴၤကူး ဟဴ သီး န တှဲၤသံတှဲၤအိၤရၤ ယၴး ဟၴနၲုၤ, သီး နှီဘဲၤဟဴ တှဲၤပၤလး မှလၤကိး ဟဴ။
\v 37 သီး ထွှိး ဖဲးအၤဘြှၤဟၤ အၤကျွီးအၤလူး နၲုၤမၤ ဗး သဲညၴး ပြဲ။ မၤနရဴ ဗး အီၤသိူ သီး ရဴ သီး ခးလှီကၳး အိၤကှၲုးအၳး တိၤ အၤခၳၤအၤခၴူး, သီး ပှၳးမှၴၤသၴူး ဗး။
\v 38 ဗး ဟၴဆိၤလှၲုး ပှၴ သီး ဖၳ ဗးဖဲး ဟၴဆိၤလှၲုး ပှၴ ဗး နၲုၤတၤဟၴၤ။ သီး ကှၲုးကၴၤ ရဴ, သီး မှၴၤ ဖၳ သီး နှီဟၲုး ဒၲ သီးဖဲး တၤဟၴၤနၲုၤ အၤ အိၤ။” အၤ ဟၴ အဲၤသီး ဖၳနၲုၤ။
\p
\v 39 အဲၤသီး ဟၴဆံၤ လၳး န, “ပှဲၤဖဲး မၤ ဖဲးအၤဘြှၤဟၤ။”
\p ရဴ ဘူၤစဲၤ ယၴၤဆၳူ ဟၴဆံၤ အဲၤသီး န, “သီး ကီၤ မှလၤကိး ဖဲးအၤဘြှၤဟၤ အၤဖၳ တၤဟၴၤ ဟၴနၲုၤ, သီး ကှံ မှၴၤ သူဖၳ အဲၤ မှၴၤနၲုၤ ကိးကိး။
\v 40 ဗး ဟၴဆိၤလှၲုး ပှၴ သီး န တှဲၤမှတှဲၤစဴ ဒၲ ဗး နှီဟၲုး ဗးဖဲး ဟၴဆိၤပှၴ ဗး နၲုၤတၤဟၴၤ တၤဒၲၤရဴ သီး ပှၳးမှၴၤသၴူး ဗး။ ဖဲးအၤဘြှၤဟၤ မှၴၤနဴ ဖၳနၲုၤ တၲၤဖှၲု꤮ တိၤ။
\v 41 သီး ကြွိးမှၴၤကှၲုး ဖၳ သီးဖဲး ဆၴူးတှဴ မှၴၤနၲုၤ စဴ,” အၤ ဟၴ အဲၤသီး ဖၳနၲုၤ။
\p ရဴ အဲၤသီး ထၴဆံၤ န, “ပှဲၤဖဲး အိၤတံ စဴမၤရူၤ တၲၤပြှဲၤ꤮ တၲုး။ ပှဲၤမှၲုပှဲၤဖဲး စၲုသံစၲုပျ လၳး ရဴ အၤဖၳ အိၤ နှီဒၴူ ပှဲၤ မှတိၤ။” အၤ ထၴဆံၤ ဖၳနၲုၤ။
\p
\v 42 ရဴ ဘူၤစဲၤ ယၴၤဆၳူ ဟၴဆံၤ အဲၤသီး န, “သီးဖဲး ကီၤ မှလၤကိး စဴမၤရူၤ ဟၴရဴ သီး မှိၤနှီကၳး ဗး ကိးကိး, မှၴၤတၴးဟၴရဴ ဗး အိၤ ဒၲ လၳးအိၤ ဟူး ရဴ ခိးညှယၴး ဗး ဟူးအိၤ ဘီယၴးပြဲယၴး။ ဗး ဟူး စှၳ꤮ ဒံၤ ဗး သဲပျဴၤ မှတိၤ, ဗးဖဲး နဴးဟူး ဗး ပြဲ။
\v 43 ဗး ဟၴ ပှၴ သီး ရဴ သီး စၲု သဲညၴးပျိး စဴ တၤကီၤ꤮ တိၤ ရဴ မၤ အၤ မှၴၤ စဴ ဖၳတၴး? သီး သဲညၴးပျိး တိၤ မၤမှၴၤတၴးဟၴရဴ သီး သဲဇှံ နှီဒး စဴနူး ဗးငှိ တၤကီၤ꤮ တိၤ။
\v 44 သီးဖဲး မၤ ခီးနၴရီၤစှူ ခၳၤကျဴ ဒၲ အၳး အဲ န စၴၤထၲၤ နၲုၤတၲၤဒှၲုး ဟဴ။ သီး သဲဇှံ ကြွိးမှၴၤကှၲုး ဖၳ သီးဖဲး အၤ တှဲၤသဲဇှံ နၲုၤပြဲ။ သီးဖဲး မၤ အၤ ထွှိး ပြှဲၤမှၴၤသၴူး ကၤယး ဒၲ ကၤလၳခဲး ပး စဴ။ တှဲၤမှတှဲၤစဴ အိၤ ဒၲ လၳးကၳး တိၤ အၤခၳၤအၤခၴူး, အၤ နှီဒး ကြွိးမှၴၤ ကှၲုးအၳး တှဲၤမှတှဲၤစဴ တိၤ။ ဘီ အၤ ဟၴဘဲၤ အၤခဲးနၲုၤ, အၤ တှဲၤလၤဟိးလၤဟူၤ တၤဟၴၤ နၲုၤမၤ အၤ ထွှိး ဟဴ လၳး လှၴကျိး ဟဴ။ အဲၤ မၤ ကၤယး လၤဟိးလၤဟူၤ တၲၤပြှဲၤ ရဴ အၤ ထွှိး ဟဴ လှဴး꤮ တှဲၤလၤဟိးလၤဟူၤ တၤဟၴၤ အၤဖဲး ဟဴ။
\v 45 မှၴၤတၴးဟၴရဴ ဗး ယိး ဟၴဘဲၤ ပှၴ သီး တှဲၤမှတှဲၤစဴ အၤခၳၤအၤခၴူး, သီး ဇှံအၴၤ တိၤ။
\v 46 ဗး မှၴၤတှဲၤ နၲုၤမၤ အၤ သံပြဲ အၤ ဟၴ ရဴ အၤ ဇှၳးဘဲ နၲုၤမၤ ဒၲ သီးကျဲး နၲုၤ အၤ အိၤတၲၤပြှဲၤပြှဲၤ ဟဲး? ဗး ကီၤ ဟၴဘဲၤတှဲၤ ဒၲ အၤမှအၤစဴ တၤဟၴၤပြဲ ကီၤဟၴရဴ မၤမှၴၤတၴး ရဴ သီး ဇှံအၴၤ ဗး တိၤ။
\v 47 စဴမၤရူၤ အၤဖၳအၤလှၴူၤ တၤဟၴၤ နၲုၤမၤ အၤ သဲကြှံးသဲလှဴး နှီဒး စဴမၤရူၤ အၤငှိ။ မၤနရဴ သီး မၤ စဴမၤရူၤ ဖၳမဴၤဖၳခၳး တၤဟၴၤ မှတိၤ အၤခၳၤအၤခၴူး, သီး နှီဒး လၳးငှိ တိၤ။”
\s1 ဘူၤစဲၤ ယၴၤဆၳူ န ဖဲးအၤဘြှၤဟၤ
\p
\v 48 ဖၳနၲုၤရဴ ယၳဒၤဖၳ တၤဟၴၤ ဟၴ ဘူၤစဲၤ ယၴၤဆၳူ န, “ပှဲၤ ဟၴ နှဲၤ န, နှဲၤ မၤ ဆူၤမၤရီဖၳ တၲၤပြှဲၤ, ထၲုးရဴ ခီးနၴ မှၴၤဘဲၤ နှဲၤ, ပှဲၤ ဟၴဖၳနၲုၤ မၤ အၤမှနူးတိၤ ဟဲး?”
\p
\v 49 ရဴ ဘူၤစဲၤ ယၴၤဆၳူ ဟၴဆံၤ အဲၤသီး န, “ခီးနၴ မှၴၤဘဲၤ ဗး မှတိၤ, ဗး ဘၴၤဒၳၤဘၴၤထၳး ဗးဖဲး ရဴ သီး ဘၴၤဒၳၤဘၴၤထၳး ဗး တိၤ။
\v 50 ဗး သဲဇှံ နဴးထၳၤသဲ အၳး န ဗးနှၴ ဖၳနၲုၤ မှတိၤ။ မၤနရဴ စဴမၤရူၤ မၤ ပြှဲၤ ဒၲ အၤ သဲဇှံ ထၳၤသဲနှီ ဗး။ ပြှဲၤ ဒၲ အၤ ကှံ စီၤရူၤ အၳး ပှးနၲုၤမၤ အဲၤ ဟဴ။
\v 51 ဗး ဟၴစဴစဴ သီး, ကၤယး တၲၤပြှဲၤပြှဲၤ ကီၤ အၤ စှၳးအၴၤ နှီဒး ဗးငှိ ဟၴနၲုၤ, အၤ သၴူးပှး တၤခူ꤮ တိၤ,” အၤ ဟၴ အဲၤသီး ဖၳနၲုၤ။
\p
\v 52 ယၳဒၤဖၳ တၤဟၴၤ ဟၴ လၳး န, “ခိးညှရဴ ပှဲၤ သဲညၴး တှးတှၴၤဟဴ န ခီးနၴ မှၴၤဘဲၤ နှဲၤ ဟဴ။ ဖဲးအၤဘြှၤဟၤ သၴူးထၲုးဟဴ, ပြှဲၤပြှိၤ တၤဟၴၤ꤮ မၤ အၤ သၴူး ထၲုးဟဴဟဴ။ မၤနရဴ နှဲၤ စၲုဟၴတှၲု န ကၤယး တၲၤပြှဲၤပြှဲၤ ကီၤ စှၳးအၴၤ နှီဒး ဗးငှိ ဟၴနၲုၤ, အၤ သၴူးပှး တၤခူ꤮ တိၤ, နှဲၤ ဟၴ ဖၳနၲုၤ။
\v 53 မၤ နှဲၤ ဒၳၤကျဴးနူး န ပှဲၤဖဲး ဖဲးအၤဘြှၤဟၤ ဟဲး? အဲၤ သၴူး ထၲုးဟဴ, ပြှဲၤပြှိၤ တၤဟၴၤ꤮ မၤ အၤ သၴူး ထၲုးဟဴဟဴ။ နှဲၤ တၤနှၴၤ နှီဒၴူ နှဲၤနှၴ န အၳးပၴး?” အဲၤသီး ဟၴဆံၤ လၳး ဖၳနၲုၤ။
\p
\v 54 ရဴ ဘူၤစဲၤ ယၴၤဆၳူ ဟၴကှၤခၴူးဆံၤ အဲၤသီး န, “ဗး ကီၤ ထၳၤသဲ နှီဒၴူ ဗးနှၴ ကီၤဟၴရဴ ဗး တှဲၤထၳၤသဲ ယၴးနၲုၤ, လှၴဇှံအၴၤ သဲလှဲၤနှီ နှ တၲၤစၲၤ꤮ တိၤ။ ဗးဖဲး ဒၲ သီး ဟၴ နှီဒၴူ န သီး စဴမၤရူၤ ယၴးတၲၤပြှဲၤနၲုၤ, အဲၤ မၤ ပြှဲၤမှၴၤလီး မှၴၤတၤခဲး ဗး ဟဴ။
\v 55 သီး သဲညၴး လၳး တိၤ တၤဒၲၤရဴ ဗး သဲညၴး လၳး။ ကီၤ ဗး ဟၴ န ဗး သဲညၴးနဴ လၳး တိၤ ဟၴရဴ, ဗး ထွှိး ကၤယး လၤဟိးလၤဟူၤ သူန သီးနၲုၤ ဟဴ။ ဗး သဲညၴး တှးတှၴၤ စဴ အဲၤ ရဴ ဗး နှီဒး လၳးငှိ။
\v 56 သီးဖဲး ဖဲးအၤဘြှၤဟၤ သဲလှၲု မူထၴူၤ ဒၲ ဗး ကှံ ဟူး ဒၲ ဟၴၤခၳၤယၴး။ အၤ မူထၴူၤဟဴ ရဴ အၤ သဲကြှံးသဲလှဴး ဟဴ,” အၤ ဟၴဆံၤ အဲၤသီး ဖၳနၲုၤ။
\p
\v 57 ရဴ ယၳဒၤဖၳ တၤဟၴၤ ဟၴ လၳး န, “နၤညှးဆၴူး꤮ ရဴ နှဲၤ ဘး ဟီတိၤ ရဴ နှဲၤ စၲု မူထၴူၤနဴ ဖဲးအၤဘြှၤဟၤ ဖၳတၴး?”
\p
\v 58 ရဴ ဘူၤစဲၤ ယၴၤဆၳူ ဟၴဆံၤ အဲၤသီး န, “ဗး ဟၴစဴစဴ သီး, ဖဲးအၤဘြှၤဟၤ အိၤဟီတိၤ အၤခဲး, ဗး အိၤနှၴၤ ရှၴ ထၲုးဒံၤ ဟဴ,” အၤ ဟၴဆံၤ အဲၤသီး ဖၳနၲုၤ။
\v 59 ယၴးတၲၤဖှၲုရဴ အဲၤသီး အီၤထၲုၤ လၤဟူး လှဴ ရဴ အၤ ကှံရှၴ တှသၴူး လၤဟူး န ဘူၤစဲၤ ယၴၤဆၳူ။ မၤနရဴ ဘူၤစဲၤ ယၴၤဆၳူ စၲု တၤဒွိးအှၲုၤဘီကူး အၤနှၴ ရဴ အၤ ထၴၤစၲုမှၴကူး ဘီ တှဲၤလၳးတူး ဟိးကၳးနၲုၤ။
\c 9
\s1 ဘူၤစဲၤ ယၴၤဆၳူ ဇၤဆီးမှၴကူး ကၤယး ဖဲးမဲၤသဲၤခီ တၲၤပြှဲၤ
\p
\v 1 ဘီ ဘူၤစဲၤ ယၴၤဆၳူ စၲု ဒၲ ကျူလှိၤ အၤခဲး, အၤ မူထၴူၤ ကၤယးဖဲး မဲၤသဲၤခီ ဒၲ အၤ မှၲုဟဴကၳး တၲၤပြှဲၤ။
\v 2 အၤ ခိးပၤစှဲ တၤဟၴၤ ဆၳၤဒူး လၳး န, “သရ, ကၤယးဖဲး ယၴးတၲၤပြှဲၤ စၲု မဲၤသဲၤခီ ပး စဴ ဒၲ အၤ မှၲုဟဴကၳး မၤ, ဒၲ အဲၤတှဲၤသံ ခၳၤခၴူး ဟဲး, မှတိၤရဴမၤ, ဒၲ အၤမှၲုအၤဖဲး တှဲၤသံ ခၳၤခၴူး ဟဲး?” အၤ ခိးပၤစှဲ တၤဟၴၤ ဆၳၤဒူး လၳး ဖၳနၲုၤ။
\p
\v 3 ရဴ အၤ ဟၴဆံၤ န, “အၤ တှဲၤသံ မှတိၤတိၤ, အၤမှၲုအၤဖဲး တှဲၤသံ မှတိၤတိၤ။ မၤနရဴ သူဖၳ စဴမၤရူၤ အၤ တှဲၤပြှိၤတှဲၤပြှူး ကှံ အိၤလှၲုးထူၤ ဒၲ အဲၤ တှဲၤအိၤထွှိးပြှဲၤ အၤကၳး ရဴ အၤ ခီ ပြဲ။
\v 4 ဒး မှဴခီ ဟီတိၤ နၲုၤ, ပှဲၤ ဘဲၤ မှၴၤ ပှၴ ပြှဲၤ ဒၲ အၤ နဴးဟူး ဗး ယၴးတၲၤပြှဲၤ အၤတှဲၤမှၴၤ။ မှဴခီ ရဴ အၳး မှၴၤစှူ ပှး တၲၤပြှဲၤ꤮ တိၤ နၲုၤ, အၤ ကှံ ဟူးတှၲု ပှး။
\v 5 ဘီ ဗး အိၤပး ဘီ ဟၴၤခၳၤယၴး အၤခဲးနၲုၤ, ဗး မၤ ဟၴၤခၳၤ အၤတှဲၤလီး ရဴ အၤ ဒၴူ အၳး တှဲၤသဲခၳၤသဲညၴး ဒၲသၳၤဒၲသဲ တၲၤကၴူး တၲၤပြှဲၤ ဟဴ,” အၤ ဟၴ အဲၤသီး ဖၳနၲုၤ။
\p
\v 6 အၤ ဟၴထၲုး ဖၳနၲုၤ ရဴ, အၤ ထၳၤပျတှး အၤပျှီၤထၴူး ဒၲ ဟၴၤခၳၤ ရဴ အၤ နှီစဴပဲ ဟၴၤ န အၤပျှီၤထၴူး ရဴ အၤ ကှီရှဲး ဒၲ ကၤယးဖဲး ယၴးတၲၤပြှဲၤ အၤ မဲၤသဲၤပျဴၤလှိၤ။
\v 7 ရဴ အၤ ဟၴ ကၤယးဖဲး မဲၤသဲၤခီ ယၴးတၲၤပြှဲၤ န, “စၲုမဴး, စၲု ပျှဲပျီးကူး နှဲၤ မဲၤသဲၤယၴး ဒၲ စီလိၤ ထၴူးအဴၤနၲုၤ နီ꤮” (စီလိၤ အၤငှိလၤဆ မၤ ‘နဴးစၲု’)။ ယၴးတၲၤဖှၲုရဴ ကၤယးဖဲး ယၴးတၲၤပြှဲၤ စၲု ပျှဲပျီးကူး ထၲုး အၤမဲၤသဲၤ, ရဴ အၤ ကှၤ အၤခဲးနၲုၤ, အၤ မဲၤသဲၤ လီး ဟူး။
\p
\v 8 ရဴ အၤဟီၤ ခးဆဴးခးဆၴူ တၤဟၴၤ န ကၤယး ဒၲ အၤ မူထၴူၤနဴ လၳး ကွီးအၴၤဆဲၤ တၤဟၴၤနၲုၤ, အၤ ဆၳၤဒူး နှီဒၴူ လၳး တၲၤပြှဲၤ ထၲုး တၲၤပြှဲၤ န, “ကၤယးဖဲး မဲၤသဲၤခီ အိၤနူး ကွီးအၴၤဆဲၤ နၲုၤတၲၤပြှဲၤ မၤ အဲၤဟဴ ဟဲး?” အၤ ဟၴ လၤဟူး ဖၳနၲုၤ။
\v 9 ရဴ တၤဟၴၤဟၴၤ နၲုၤ, အၤ ဟၴ လၤဟူး န, “အဲၤ ဟဴနၲုး။”
\p တၤဟၴၤဟၴၤ ရဴ အၤ ဟၴ လၤဟူး န, “အဲၤ မှတိၤ, အၤ စၲၤ န အဲၤ ဖၳနၲုၤပြဲ,” အၳး ဟၴ လၤဟူး ဖၳနၲုၤ။
\p မၤနရဴ အၤနှၴဘူၤစဲၤ နှီဒံၤ ရဴ, အၤ ဟၴ ဆဴးကၤဒှၲု နှီဒၴူ အၤနှၴ န, “အၤ ကွီးအၴၤဆဲၤ နၲုၤတၲၤပြှဲၤ မၤ ဗးဟဴ,” ဖၳနၲုၤ။
\p
\v 10 “ရဴ နှဲၤ စၲု မဲၤသဲၤလီး ကှၤခၴူး စှူ ခၴူးသူ ဖၳတၴး?” အဲၤသီး ဆၳၤဒူး လၳး ဖၳနၲုၤ။
\p
\v 11 “ယၴၤဆၳူ ဟၴ နၲုၤတၲၤပြှဲၤ နှီစဴပဲ ဟၴၤမံၤ ရဴ အၤ ကှီရှဲး ဒၲ ဗး မဲၤသဲၤပျဴၤလှိၤ။ ရဴ အၤ နဴးစၲု ပျှဲပျီးကူး ဗး ဒၲ စီလိၤ ထၴူးအဴၤ။ ဗး စၲု ပျှဲပျီးကူး ထၲုး ရဴ ဗး ကှၤ အၤခဲးနၲုၤ, အၤ လီးဟူး ပှၴ ဗး,” အၤ ဟၴ ပှၴ အဲၤသီး ဖၳနၲုၤ။
\p
\v 12 “ခိးညှရဴ ကၤယး နၲုၤတၲၤပြှဲၤ အိၤဘီတၴး?” အဲၤသီး ဆၳၤဒူး လၳး, ရဴ
\p “ဗး သဲညၴးတိၤ,” အၤ ဟၴဆံၤ အဲၤသီး ဖၳနၲုၤ။
\s1 ဖၤရီၤဆူဲဖၳ တၤဟၴၤ ဆၳၤဒူးမူ ကၤယးဖဲး မဲၤသဲၤလီး ကှၤခၴူး ခၴူးသူ နၲုၤတၲၤပြှဲၤ
\p
\v 13 အဲၤသီး အဲစၲု ကၤယး မဲၤသဲၤခီနဴ တၲၤဖှၲု နၲုၤတၲၤပြှဲၤ ဒၲ ဖၤရီၤဆူဲဖၳ တၤဟၴၤ အၤ အိၤ။
\v 14 ဘီ ဘူၤစဲၤ ယၴၤဆၳူ နှီစဴပဲ ဟၴၤမံၤ ရဴ အၤ မှၴၤလီးကှၤ ကၤယးဖဲး မဲၤသဲၤခီ နၲုၤတၲၤပြှဲၤ မၤ အၤ ယိး တှးတိး န မှဴညၴးဒှၲုၤ နၲုၤတၲၤညၴး။
\v 15 ရဴ ဖၤရီၤဆူဲဖၳ တၤဟၴၤ စၲု ဆၳၤဒူးကှၲုး လၤဟူး အဲၤ န အၤ စၲု မဲၤသဲၤလီး ကှၤ ဖၳတၴး နၲုၤ အၤရီၤအၤကူး။ ရဴ အၤ ဟၴ ပှၴ ဖၤရီၤဆူဲဖၳ တၤဟၴၤ န, “အၤ ကှီရှဲး ပၤအ ဒၲ ဗး မဲၤသဲၤပျဴၤလှိၤ ရဴ ဘီ ဗး စၲု ပျှဲပျီးကူး ထၲုး လၳး နၲုၤ ဗး မဲၤသဲၤလီး ကှၤခၴူး,” အၤ ဟၴ ဖၳနၲုၤ။
\p
\v 16 ဖၤရီၤဆူဲဖၳ တၤဟၴၤ ဟၴ န, “အဲၤ မၤ အၤ အိၤ ဒၲ စဴမၤရူၤ အၤ အိၤ ဟူး မှတိၤ, မှၴၤတၴးဟၴရဴ အၤ ဒှၲုၤ ကှၲုးအၳး မှဴညၴးဒှၲုၤ တိၤ နၲုး꤮။”
\p မၤနရဴ တၤဟၴၤဟၴၤနၲုၤ အၤ ဟၴ လၤဟူး န, “ပြှဲၤအိၤရၤဖၳ တၲၤပြှဲၤ စၲုမှၴၤ စှူ တှၲု တှဲၤတၤကျီခိခၴူၤ ဖၳယၴး တၤဟၴၤ ဖၳတၴး?” ဖၳနၲုၤရဴ အဲၤသီး သဲပျဴၤ လှၳၤခိ လှဴးခၴူးလၳး တၲၤမှၳၤ န တၲၤမှၳၤ။
\p
\v 17 ဒၲခၴူး ရဴ အဲၤသီး ဆၳၤဒူး ခၴူးသူ ကၤယးဖဲး မဲၤသဲၤခီနဴ တၲၤဖှၲု ယၴးတၲၤပြှဲၤ န, “အဲၤ မှၴၤ လီး ကှၤဟဴ နှဲၤမဲၤသဲၤ ဟဴ, ဖၳနၲုၤရဴ နှဲၤ ကှံ ဟၴ အဲၤ န အဲၤ မၤ အၤ ထွှိး ကၤယး ဖၳတၴး တၲၤပြှဲၤ တၴး?”
\p ရဴ အၤ ဟၴဆံၤ အဲၤသီး န, “အဲၤ မၤ ပြှဲၤပြှိၤ တၲၤပြှဲၤ,” အၤ ဟၴဆံၤ ဖၳနၲုၤ။
\p
\v 18 အဲၤ မၤ မဲၤသဲၤခီနဴ ထၲုးတၲၤဖှၲု ရဴ ခိးညှယၴး အၤ လီး ကှၤခၴူး နၲုၤ, ဖၤရီၤဆူဲဖၳ တၤဟၴၤ ဇှံအၴၤ နူး ဟီ လၳး တိၤတိၤ, ရဴ အၤ နဴးစၲု အဲ ကၴၤ အၳး န အၤမှၲုအၤဖဲး။
\v 19 ရဴ အဲၤသီး ဆၳၤဒူး အၤမှၲုအၤဖဲး န, “ယၴးမၤ သီးဖၳ ဒၲ သီး ဟၴ နှီဒၴူ အဲၤ န အၤ မဲၤသဲၤခီ ပး စဴ ဒၲ မှၲုဟဴကၳး နၲုၤတၲၤပြှဲၤ ဟဲး? ခိးညှရဴ အၤ စၲု မဲၤသဲၤလီး ကှၤခၴူး စှူ ဖၳတၴး?” အၤ ဆၳၤဒူး အၤမှၲုအၤဖဲး ဖၳနၲုၤ။
\p
\v 20 “အဲၤ မၤ ပှဲၤဖၳ မှလၤကိး နီၤ။ အၤ မဲၤသဲၤခီ မှလၤကိး ပးနူး ဒၲ မှၲုဟဴကၳး နီၤ။
\v 21 မၤနရဴ ခိးညှယၴး, အၤ မဲၤသဲၤ လီးကှၤခၴူး ဖၳတၴး, မၤအၳးပၴး မှၴၤလီး ကှၤခၴူး ပှၴ လၳး ပၴး နၲုၤ ပှဲၤ သဲညၴးတိၤ။ ဆၳၤဒူး မူဒံၤ အဲၤနၲုၤ။ အၤ ဒၳၤတှးသဲနှၴတှၴၤ ဟဴ။ အၤ ဟၴဆံၤပျိး ဟၴဆံၤဖဲ စှူ နှီဒၴူဟဴ အၤနှၴဟဴ,” အဲၤသီး ဟၴဆံၤ ဖၳနၲုၤ။
\v 22 ဘီနၲုၤခဲး နၲုၤ, ယၳဒၤဖၳ ခၳၤကျဴခၳၤကျူး တၤဟၴၤ သဲပျဴၤ ဆၳၤကၳး လှဴး လၳး န, ကၤယး တၲၤပြှဲၤပြှဲၤ ဒးဟၴဟဴ န ယၴၤဆၳူ မၤ မၴၤဆီယၤ ဟၴနၲုၤမၤ, အဲၤသီး ဗှဲထၴၤကူး စဴ ကၤယး ဒၲ အၤ ဟၴ ဖၳနၲုၤ တၲၤပြှဲၤ ဒၲ တှဲၤစဴဘဲး ဟိးကျဴး အၤခၳၤအၤခၴူး, အၤမှၲုအၤဖဲး တၤဟၴၤ သဲအီၤဆၴး ယၳဒၤဖၳ ခၳၤကျဴခၳၤကျူး တၤဟၴၤ အၤလှၴ ရဴ, အၤ ဟၴ လၤဟူး န ပှဲၤ သဲညၴးကှၲုး တိၤ, အၤ ဟၴ ဖၳနၲုၤ ပြဲ။
\v 23 တံရဴ အၤမှၲုအၤဖဲး ဟၴ န, “ဆၳၤဒူးဒံၤ လၳး နၲုၤ, အၤ ဒၳၤတှးသဲနှၴတှၴၤ ဟဴ,” အၤ ဟၴ ဖၳနၲုၤမၤ ဒၲ တှဲၤရီၤတှဲၤကူး ယၴး အၤခၳၤအၤခၴူး ဟဴ။
\p
\v 24 ဖၤရီၤဆူဲဖၳ တၤဟၴၤ အဲဟူး ခၴူးသူ ကၤယး မဲၤသဲၤခီနဴ ယၴးတၲၤပြှဲၤ ရဴ အဲၤသီး ဟၴ လၳး န, “အဴလှူၤစဴစဴ ဒၲ စဴမၤရူၤ အၤညၴးဟူး နၲုၤ, ပှဲၤ သဲညၴး န ကၤယး မှၴၤလီးကှၤ နှဲၤ မဲၤသဲၤ နၲုၤတၲၤပြှဲၤ မၤ ပြှဲၤအိၤရၤအိၤသူးဖၳ ပြဲ,” အၤ ဟၴ လၳး ဖၳနၲုၤ။
\p
\v 25 ရဴ အၤ ဟၴဆံၤ အဲၤသီး န, “ပြှဲၤအိၤရၤအိၤသူးဖၳ မှ ဟဲး, မၤ တိၤ ဟဲး နၲုၤ ဗး သဲညၴး တိၤ။ ဗး သဲညၴး ပြဲတံ ဒၲ အၤရှၴခဲး ဗး မဲၤသဲၤခီ, ခိးညှရဴ ဗး မဲၤသဲၤလီး ဟဴ ယၴးနၲုၤ ပြဲ။”
\v 26 ထၲုးရဴ “အဲၤ မှၴၤကြူ꤮ ပှၴ နှဲၤ ဖၳတၴး? အၤ မှၴၤ လီးကှၤ ပှၴ နှဲၤ ဖၳတၴး?” အဲၤသီး ဆၳၤဒူး ခၴူးသူ လၳး ဖၳနၲုၤ။
\p
\v 27 “ဗး ဟၴ ပှၴထၲုးဟဴ သီး ရဴ သီး နှီဒး တိၤ။ သီး သဲဇှံ နှီဟၲုး ခၴူးသူ မှၴၤတၴး? သီး သဲဇှံ ထွှိးကှၤကှၲုး အၤ ခိးပၤစှဲ ဟဲး?” အၤ ဟၴဆံၤ အဲၤသီး ဖၳနၲုၤ။
\p
\v 28 ယၴးတၲၤဖှၲုရဴ, အဲၤသီး သဲပျဴၤဒၳၤ, ဟၴ တၤခွိတၤကဲၤ လၳး န, “နှဲၤ မၤ အဲၤခိးပၤစှဲ။ ပှဲၤ မၤ ခၳးမဴစဲ အၤ ခိးပၤစှဲ ဒံၤ,” အၤ ဟၴ လၳး ဖၳနၲုၤ။
\v 29 “စဴမၤရူၤ ဟၴဘဲၤ န ခၳးမဴစဲ မၳ꤮ နၳၤခဲး နၲုၤမၤ ပှဲၤ သဲညၴး။ မၤနရဴ ကၤယး ယၴးတၲၤပြှဲၤ, အၤ အိၤတိး ဘီတၴးဟူး နၲုၤ ပှဲၤ သဲညၴးနဴ စဴ တၤကီၤ꤮ တိၤ။”
\p
\v 30 ကၤယးဖဲး ယၴးတၲၤပြှဲၤ ဟၴဆံၤ ကှၤခၴူး ပှိ အဲၤသီး န, “ကၤယး ယၴးတၲၤပြှဲၤ အၤ မှၴၤလီး ကှၤခၴူး စှူ စဴ ဗး မဲၤသဲၤပျဴၤ စဴ ရဴ, အၤ အိၤတိး ဘီတၴးဟူး နၲုၤ ပှဲၤ သဲညၴးတိၤ သီး စၲုဟၴ တၲၤကှၲုၤရဴ အၤ တၤပှၤအီၤဟံ စဴနူး ဗးဟဴ။
\v 31 ပြှဲၤအိၤရၤဖၳ ကွီး တှဲၤမှၴၤစွှိ နၲုၤ, စဴမၤရူၤ နှီဒး တိၤ နၲုၤမၤ ပှဲၤ သဲညၴး။ အၤ နှီဒးပြဲ တံ ကၤယး ဒၲ အၤ ဇှံအၴၤ လၳး ရဴ အၤ မှၴၤတိး လၳးသဲပျဴၤ နၲုၤတၤဟၴၤ ပြဲ။
\v 32 အၳး မှၴၤလီး ကှၤ စှူ ကၤယး မဲၤသဲၤခီ ဒၲ မှၲုဟဴကၳး နၲုၤ ဒၲ ဟၴၤခၳၤ ထွှိးလၳ မှဴခၳၤ ထွှိးသဲး တှၲုခိးညှ နၲုၤ ပှဲၤ နှီဟၲုးနဴ တၲၤပြှဲၤ꤮ တိၤ။
\v 33 ကၤယး ယၴးတၲၤပြှဲၤ အၤ အိၤဒၲ စဴမၤရူၤ အၤ အိၤဟူး ကီၤမှတိၤ ဟၴနၲုၤမၤ, အၤ မှၴၤစှူ တၲၤစၲၤ꤮ တိၤ,” အၤ ဟၴ ကှၤခၴူးဆံၤ အဲၤသီး ဖၳနၲုၤ။
\p
\v 34 ဖၤရီၤဆူဲဖၳ တၤဟၴၤ ဟၴဆံၤ ကှၤခၴူး လၳး န, “နှဲၤ တှဲၤသံတှဲၤအိၤရၤ ဒၳၤပး စဴ ဒၲ နှဲၤ အိၤပၤစှဲလှူၤ အၤခဲး ရဴ နှဲၤ စၲု အီၤသိူ ကှၤခၴူး ပၴ ပှဲၤ ဖၳတၴး?” အၤ ဟၴ လၳး ဖၳနၲုၤရဴ အၤ ဗှဲထၴၤကူး လၳး ဒၲ တှဲၤစဴဘဲး ဟိးကျဴး။
\s1 ကၤယး မဲၤသဲၤခီ ဒၲသၳၤဒၲသဲ တၤဟၴၤ
\p
\v 35 ဘီ ယၴၤဆၳူ နှီဟၲုး န အၳး ဗှဲထၴၤကူးဟဴ ကၤယး မဲၤသဲၤခီ ယၴးတၲၤပြှဲၤ အၤခဲးနၲုၤ, ဘူၤစဲၤ ယၴၤဆၳူ စၲုပှၳး မူထၴူၤ လၳး ရဴ အၤ ဟၴ လၳး န, “နှဲၤ ဇှံအၴၤ ပြှဲၤလှၳၤကၤယး အၤဖၳခၳး ဟဲး?”
\p
\v 36 ရဴ အၤ ဟၴဆံၤ ယၴၤဆၳူ န, “သရ, အဲၤ မၤ အၳးပၴး? သူဖၳ ဗး ကှံ ဇှံအၴၤ အဲၤ ရဴ ဟၴလှၲုး ပှၴ ဗး,” အၤ ဟၴ လၳး ဖၳနၲုၤ။
\p
\v 37 ဘူၤစဲၤ ယၴၤဆၳူ ဟၴ လၳး န, “နှဲၤ မူထၴူၤ ထၲုးဟဴ အဲၤ ဟဴ။ နှဲၤ ဟၴဘဲၤ လၳး ခိးညှ ယၴးတၲၤပြှဲၤ နၲုၤမၤ အဲၤ ဟဴ။”
\p
\v 38 ရဴ ကၤယး ယၴးတၲၤပြှဲၤ ဟၴ လၳး န, “ဘူၤစဲၤ, ဗး ဇှံအၴၤ ဟဴ,” အၤ ဟၴ ရဴ အၤ ဒငှံၤလှူၤ စဴဘဲးထူၤ ဘူၤစဲၤ ယၴၤဆၳူ။
\p
\v 39 ရဴ ဘူၤစဲၤ ယၴၤဆၳူ ဟၴ လၳး န, “သူဖၳ ပြှဲၤလှၳၤ ဟၴၤခၳၤဖၳ တၤဟၴၤ ကှံ မူထၴူၤ လှူၤ နှီဒၴူ အၤတှဲၤသံ အၤညၴးနၲုၤရဴ, ဗး ဟူးလှူၤ ဒၲ ဟၴၤခၳၤယၴး ဟဴ။ ကၤယး ဒၲ အၤသူန ကၤယး မဲၤသဲၤခီ ရဴ အၤ သဲညၴးကှၲုး စဴမၤရူၤ အၤ တှဲၤမှတှဲၤစဴ တိၤ တၤဟၴၤနၲုၤ, ဗး ကှံ မှၴၤလီး ကှၤ အဲၤသီး မဲၤသဲၤ ပှး။ မၤနရဴ ကၤယး ဒၲ အၤ ဟၴ လှူၤ နှီဒၴူ အၤနှၴ န ဗး သဲညၴး ထၲုးဟဴ စဴမၤရူၤ အၤ တှဲၤမှတှဲၤစဴ တၤဟၴၤနၲုၤ, အၤ ကှံ ထွှိး သူန ကၤယး မဲၤသဲၤခီ နၲုၤတၤဟၴၤ ပှး။”
\p
\v 40 ဖၤရီၤဆူဲဖၳ ဒၲ အၤ အိၤ လၤဟူး ဘီနၲုၤ တၤဟၴၤ နှီဟၲုး အၤ ဟၴ ဖၳယၴး ရဴ အၤ ဆၳၤဒူး ယၴၤဆၳူ န, “နှဲၤ သဲ ဟၴ ပှဲၤ န ပှဲၤ မဲၤသဲၤခီ ကှၲုး ဖၳနၲုၤ ဟဲး?”
\p
\v 41 ရဴ ဘူၤစဲၤ ယၴၤဆၳူ ဟၴ အဲၤသီး န, “သီး ကီၤ မဲၤသဲၤခီ ကီၤဟၴရဴ သီး သဲညၴး တှးတှၴၤဟီ တှဲၤမှတှဲၤစဴ တိၤ အၤခၳၤအၤခၴူး သီး တှဲၤသံ အိၤတိၤ။ မၤနရဴ ခိးညှယၴး သီး ဟၴ န သီး မဲၤသဲၤလီး အၤခၳၤအၤခၴူး, သီး တှဲၤသံအိၤ,” အၤ ဟၴ အဲၤသီး ဖၳနၲုၤ။
\c 10
\s1 တှဲၤဟၴဘဲၤခိၤ ပြှဲၤကၴူးသီမှီ အၤရီၤအၤကူး
\p
\v 1 ဘူၤစဲၤ ယၴၤဆၳူ ဟၴခိၤငှိ န, “ဗး ဟၴစဴစဴ သီး, ကၤယး ဒၲ အၤ ဟူးနှၲုးတိး ဒၲ သီမှီပှိၤ အၤ ကၤဒးကၳး တိၤ တၲၤပြှဲၤပြှဲၤ, ရဴ အၤ ကီၤ ဟူးထူၤ နှၲုးဘဲ ဒၲ အၤရှၲုၤ တၲၤဖိၤဖိၤ ဟၴနၲုၤမၤ, ပြှဲၤအၴၤဟၲုၤအၴၤဟီ, ပြှဲၤ ပှံဖၴၤ ယဲပျဲအၴၤ အၳး ပြဲ။
\v 2 မၤနရဴ ကၤယး ဒၲ အၤ ဟူး နှၲုးတိး ဒၲ ကၤဒးကၳးယၴး တၲၤပြှဲၤပြှဲၤ နၲုၤမၤ ပြှဲၤကၴူးသီမှီ မှ ဟဴ။\fig Shepherd leading sheep|bk00004.png|col||Horace Knowles revised by Louise Bass, The British & Foreign Bible Society 1994|ပြှဲၤကၴူးသီမှီ စၲုရှၴ ပှၴ သီမှီ တၤဟၴၤ ဒၲညၴး|JHN 10:2\fig*
\v 3 ပြှဲၤအိၤပှဴ ကၤဒးကၳး ယၴးတၲၤပြှဲၤနၲုၤ, အၤ ကှံ ဘမိးဆံၤ ပှၴ ပြှဲၤကၴူးသီမှီ ယၴးတၲၤပြှဲၤ ကၤဒးကၳး ပှး။ သီမှီ တၤဟၴၤ နှီဒး သဲညၴး လၳးငှိ။ ရဴ အၤ အဲထၴၤ နှီဒၴူ အၤသီမှီ တၤဟၴၤ တၲၤဒှၲုး န အၤမွှီၤ တၲၤစၲၤ, တၲၤဒှၲုး န အၤမွှီၤ တၲၤစၲၤ ဒၲ အၤပှိၤကျဴး ရဴ အၤသီမှီ တၤဟၴၤ ကြွိးကှၲုး လှဴး လၳးခၴူး။
\v 4 အၤသီမှီ တၤဟၴၤ ယိး တှိးနှီ ဒၴူ လၳးငှိ အၤခၳၤအၤခၴူး, ဘီ အၤ အဲထၴၤ ထၲုးလှဴး ဟဴ အၤသီမှီ တၤဟၴၤ ဒၲ အၤပှိၤကျဴး အၤခဲးနၲုၤ, အဲၤ ရဴ အၤ စၲု ရှၴ ဒၲ ညၴး, အၤသီမှီ တၤဟၴၤ ရဴ အၤ ကြွိးကှၲုး လှဴး လၳးခၴူး။
\v 5 သီမှီ ယၴးတၤဟၴၤနၲုၤ, အၤ ကြွိးကှၲုး ကၤယး ဒၲ အၤရှၲုၤတၤဟၴၤ အၤခၴူးတိၤ, မှၴၤတၴးဟၴရဴ အဲၤသီး နှီဟၲုးနဴ လၳးငှိ တိၤ, အၤ သဲညၴးနဴ လၳး တိၤ အၤခၳၤအၤခၴူး, အၤ ကျူၤ တၤဖးကူး လှဴး꤮ ကၤယး ဒၲ အၤရှၲုၤ တၤဟၴၤ အၤလှၴ ပြဲ။”
\v 6 ဘူၤစဲၤ ယၴၤဆၳူ ဒၲၤညး ပှၴ အဲၤသီး ငှိခခိၤ ယၴးတၲၤတှိ တၤဒၲၤရဴ အဲၤသီး သဲညၴးပျိး လၤဟူး အၤငှိလၤဆ တိၤ။
\p
\v 7 ဖၳနၲုၤ အၤခၳၤအၤခၴူး, ယၴၤဆၳူ ဟၴ ခၴူးသူ န, “ဗး ဟၴစဴစဴ သီး, ဗး မၤ သီမှီပှိၤ အၤ ကၤဒးကၳး ဟဴ။
\v 8 လှဴး꤮ ကၤယး ဒၲ အၤ ဟူး ရှၴ ဒၲ ဗးညၴးဟူး နၲုၤတၤဟၴၤ မၤ, ပြှဲၤအၴၤဟၲုၤအၴၤဟီ, ပြှဲၤ ပှံဖၴၤ ယဲပျဲအၴၤအၳး တၤဟၴၤ ပြဲ။ ရဴ သီမှီ တၤဟၴၤ နှီဒး အဲၤသီးငှိ တိၤ။
\v 9 ဗး မၤ ကၤဒးကၳး ဟဴ။ လှဴး꤮ ကၤယး ဒၲ အၤ ဟူးနှၲုး ဒီးတံ န ဗး ဒၲ အၤ မှဒံၤ ကၤဒးကၳး ယၴးတၤဟၴၤ နၲုၤ, အၤ ကှံ နှီဘဲၤ တှဲၤမှၴၤဆီးပျဲကှၤ ပှး။ အၤ ကှံ ဟူးထၴၤ ဟူးနှၲုး ရဴ အၤ ကှံ မူထၴူၤ အၤ လှၴအၴၤဆဲၤ အၤခးလှၴ ပှး။
\v 10 ပြှဲၤအၴၤဟၲုၤနၲုၤ အၤ ဟူးမှၴၤတၴး ဟၴနၲုၤမၤ, သူဖၳ အၤ ကှံ ဟူး အၴၤဟၲုၤအၴၤဟီ နှီ, အၤ ကှံ ဟူး မှၴၤသၴူးနှီ အၳး, အၤ ကှံ ဟူး မှၴၤပၴူမှၴၤကူး အၳး အၤညၴးပြဲ။ ဗး ရဴ သူဖၳ အၳး ကှံ နှီ တှဲၤထွှိးပြှဲၤ ထၲုးတိၤ သူဖၳ အၳး တှဲၤအိၤထွှိးပြှဲၤ ကှံ လၲဘး တှးပဴၤတှးပှဲး အၤညၴး နၲုၤရဴ ဗး ဟူး ပြဲ။
\p
\v 11 “ဗး မၤ ပြှဲၤကၴူးသီမှီ ဒၲ အၤရူ တၲၤပြှဲၤ။ ပြှဲၤကၴူးသီမှီ ဒၲ အၤရူ တၲၤပြှဲၤနၲုၤ အၤ ဒၴူလှူၤကူး အၤသဲပျဴၤ ထွှိးပြှဲၤ ဒၲ သီမှီ တၤဟၴၤ အၤညၴး။
\v 12 ကီၤ ဒၤကဲၤကၴူးအၴၤ သီမှီ န အၳး ဟၴနၲုၤမၤ, သီမှီ ယၴးတၤဟၴၤနၲုၤ အၤတှဲၤ မှတိၤ အၤခၳၤအၤခၴူး, ဘီ အၤ မူထၴူၤ ထွီၤမှီၤ ဟူး အၤခဲး, အၤ ဒူၤကူး သီမှီ ရဴ အၤ ထၴၤကျူၤကူး ပြဲ။ ရဴ ထွီၤမှီၤယၴး ကှံ ဟူး အှၤသၴူး ပှံအၴၤကူး သီမှီ ပှး, ရဴ အၤ ဟူး မှၴၤ ကျူၤပြၲု ကျူၤပြူးကူး လှဴး သီမှီ ပှး။
\v 13 ပြှဲၤ ဒၤကဲၤကၴူးအၴၤ သီမှီ ယၴးတၲၤပြှဲၤနၲုၤ, အၤ ထၴၤကျူၤ တၤဖးကူး, မှၴၤတၴးဟၴရဴ အၤ မှိၤ နှီဒၴူ သီမှီ ယၴးတၤဟၴၤ တိၤ။
\p
\v 14 “ဗး မၤ ပြှဲၤကၴူးသီမှီ ဒၲ အၤရူ တၲၤပြှဲၤ။ ဗး သဲညၴး ဗး သီမှီ ရဴ ဗး သီမှီ သဲညၴး ဗး။
\v 15 အၤသူန နၲုၤဟဴ, ဗးဖဲး သဲညၴး ဗး ရဴ ဗး သဲညၴး ဗးဖဲး, ရဴ ဗး ဒၴူလှူၤကူး ဗး သဲပျဴၤ ဒၲ ဗး သီမှီ တၤဟၴၤ အၤညၴး။
\v 16 ဗး သီမှီ ဒၲ အၤရှၲုၤ ဒၲ အၤ အိၤ ဘီ အၤပှိၤကၳး ယၴးတိၤနၲုၤ အၤ အိၤပး တၤဟၴၤ။ ဗး ဘဲၤ အဲကှၤ ကှၲုး အဲၤသီး ပှး။ အဲၤသီး ကှံ နှီဒးကှၲုး ဗးငှိ ပှး, ရဴ အဲၤသီး ကှံ ကှၤ ထွှိး တှၲ လှဴး လၳး သီမှီ တၲၤမှၳၤတၲုး, ပြှဲၤကၴူးသီမှီ အၤ ဘူၤစဲၤ တၲၤပြှဲၤ꤮ တၲုး ပှး။
\v 17 ဗးဖဲး မှိၤနှီ ဗး မှၴၤတၴးဟၴရဴ သူဖၳ ဗး ကှံ ထွှိးပြှဲၤ ကှၤခၴူး ခၴူးသူ နၲုၤ, ဗး ဒၴူလှူၤကူး ဗး သဲပျဴၤ ထွှိးပြှဲၤ။
\v 18 ဗး ကီၤ နဴးမှၴၤသၴူး အၳး န ဗးနှၴ တိၤ ဟၴနၲုၤ, အၳး မှၴၤသၴူး စှူ ဗး တၲၤပြှဲၤ꤮ တိၤ။ ဗး ဒၴူလှူၤကူး ဗး သဲပျဴၤ ယၴးနၲုၤမၤ, အၳး နဴးဆိူၤ ဗး တၲၤပြှဲၤ꤮ တိၤ, ဗး သဲပျဴၤ န ဗး သဲပျဴၤ ဒၴူလှူၤ နှီဒၴူဒံၤ ပြဲ။ ဗး အိၤ န ဗး တှဲၤပြှိၤတှဲၤပြှူး ဒၲ ဗး သဲဇှံ ဒၴူလှူၤကူး ဗးသဲ မၤ အၤ နှီနှီ, ဗး သဲဇှံ ဖၴူဒွိခၴူး အဲၤ မၤ꤮ အၤ နှီနှီ ပြဲ။ ဗးဖဲး မၴၤဟူးနှီ ဗးငှိ န ဗး ဘဲၤမှၴၤ ဖၳယၴး,” အၤ ဟၴ ပှၴ အဲၤသီး ဖၳနၲုၤ။
\p
\v 19 ဒၲ အၤ ဟၴဘဲၤ ဖၳနၲုၤ အၤခၳၤအၤခၴူး, ယၳဒၤဖၳ တၤဟၴၤ လှၳၤခိကူး ခၴူးလၳး နၴူးမှၳၤ။
\v 20 ကၤယး အဲပြှဲၤ ဟၴ န, “အဲၤ မၤ ခီးနၴ မှၴၤဘဲၤ လၳး ရဴ အၤ တၤမွီး ပြဲ။ စၲု နှီဒးတှၲု လၳးငှိ မှၴၤတၴး?”
\p
\v 21 မၤနရဴ ဒၲ အၤရှၲုၤ တၤဟၴၤနၲုၤ အၤ ဟၴ ကှၲုးကၴၤ န, “ခီးနၴ မှၴၤဘဲၤ ကၤယးနၲုၤ အၤ ဟၴဘဲၤ မှၴၤဖၳယၴး တိၤ။ ခီးနၴ မှၴၤလီးကှၤ စှူ နူး အၳးမဲၤသဲၤ ဟဲး?” အၤ ဟၴ လၤဟူး ဖၳနၲုၤ တၤဟၴၤ။
\s1 ယၳဒၤဖၳ တၤဟၴၤ ဇှံအၴၤ ယၴၤဆၳူ တိၤ
\p
\v 22 ဘီနၲုၤခဲး ဒၲ ဗှီးယၤရၳဆူၤလၴၤ အၤကၳးနၲုၤ, အၤ တိးန ယၳဒၤဖၳ သီးတၤဟၴၤ မှၴၤ ပွဲၤ တၲၤပွဲၤ ဒၲ အၳး အဲ န တှဲၤသဲနှၴထူၤ ကှၤခၴူး တှဲၤဘၴၤ စးဆဲး တှဲၤလၳးတူးဟိး မၳ꤮ နၳၤခဲး နၲုၤ, အၤ အိၤ တၲၤပွဲၤ။\f + \fr 10:22 \ft ဘီ ခြီ ဟူးလှူၤ ဟီတိၤ အၤနၤ ၁၆၄ အၤခဲးနၲုၤ, စၳၤရီကှၴဖၳ တၤဟၴၤ ဟူးနှၲုး မှၴၤတၤပြိ မၳးမှူဗီညၴး တှဲၤလၳးတူးဟိး ယၴး သၲုးနၤ ထၲုးရဴ ယၳဒၤဖၳ တၤဟၴၤ မှၴၤပျီးမှၴၤဖှၲု ခၴူးသူ ရဴ အၤ ဘၴၤ စးဆဲး တၤပျၴၤ ကှၤခၴူး တှဲၤလၳးတူးဟိး ယၴး ရဴ အၤပွဲၤ နှီဒၴူ လၤဟူး။\f*
\v 23 ဘီနၲုၤခဲး အၤ တိးန ကှၴရှိခဲး ရဴ ယၴၤဆၳူ အိၤ ဘီ တှဲၤလၳးတူး ဟိးကၳးနၲုၤ ရဴ အၤ စၲုရွိ ဘီ ခးလှၴ တၲၤဖိၤ ဒၲ အၳး အဲ န ခွီဆဴၤလၤမိၤ ဟီၤဒကှၲု နၲုၤတၲၤဖိၤ အၤလှဲး။
\v 24 ယၳဒၤဖၳ တၤဟၴၤ ဟူး အိၤပျၳၤ တၤဗှၤလှဴး လၳး ရဴ အၤ ဟၴ လၳး န, “နှဲၤ မၤ အၳးပၴး နၲုၤ နှဲၤ ဟၴဆိၤလှၲုးပၴ ပှၴ ပှဲၤ တၲၤဖှၲု꤮ တိၤ, နှဲၤ နဴးအိၤပှဴ မူဆံး ညှၴးပှိ ပး စဴ ပှဲၤ ဘ꤮ တၴး ပှး စဴ? နှဲၤ ကီၤ မှလၤကိး ခြီ ဟၴရဴ ဟၴဆိၤလှၲုး ပှၴ ပှဲၤ,” အၤ ဟၴ လၳး ဖၳနၲုၤ။
\p
\v 25 “ဗး ဟၴထၲုး ပှၴ ဟဴ သီး ရဴ သီး ဇှံအၴၤတိၤ။ တှဲၤတၤကျီခိခၴူၤ ဒၲ ဗး မှၴၤ န ဗးဖဲး အၤမွှီၤ တၤဟၴၤနၲုၤ, အၤ ဟၴဘဲၤ ပှၴဟဴ ဒၲ ဗးညၴး ဟဴ။
\v 26 မၤနရဴ သီး ယိး ထွှိး ဗး သီမှီ မှတိၤ အၤခၳၤအၤခၴူး, သီး ဇှံအၴၤ ဗး တိၤ။
\v 27 ဗး သီမှီ တၤဟၴၤ နၲုၤမၤ အၤ နှီဒး ဗးငှိ။ ဗး သဲညၴး အဲၤသီး, ရဴ အဲၤသီး ကြွိး ဗးခၴူး။
\v 28 ဗး ဒၴူ အဲၤသီး သဲထွှိးပြှဲၤ တၤစှၳပြှဲၤ။ အၤ ကှံ သၴူး ပှး တၲၤဖှၲု꤮ တိၤ။ အၳး ဟူး စွီၤထၴၤ စှူ ပှး အဲၤသီး ဒၲ ဗး တၤခၳၤကၳး တၲၤပြှဲၤ꤮ တိၤ။
\v 29 ဗးဖဲး ယၴးနၲုၤ အၤဒၳၤကျဴး စဴ န အၳး ပွှိး꤮ တၲၤပြှဲၤ။ သီမှီ ယၴးတၤဟၴၤ နၲုၤမၤ အဲၤ ဒၴူ ဗး ရဴ အၳး ဟူး စွီၤထၴၤကူး စှူ ပှး အဲၤသီး ဒၲ ဗးဖဲး အၤ တၤခၳၤကၳး တၲၤပြှဲၤ꤮ တိၤ။
\v 30 ဗး န ဗးဖဲး မၤ တၲၤပြှဲၤ꤮ တၲုး ပြဲ။”
\p
\v 31 ယၳဒၤဖၳ တၤဟၴၤ အီၤထၲုၤလှူၤ ခၴူးသူ လၤဟူး လှဴ ရဴ ကှံရှၴ တှသၴူး လၳး။
\v 32 မၤနရဴ ဘူၤစဲၤ ယၴၤဆၳူ ဟၴ အဲၤသီး န, “တှဲၤမှၴၤရူ ဒၲ ဗးဖဲး နဴးမှၴၤ ဗး တၤဟၴၤနၲုၤ, ဗး ဒၴူလှၲုး အဲ꤮ ပှၴလးဟဴ သီး ဟဴ။ မၤနရဴ သီး ကှံရှၴ တှတှၲု ဗး န ဗး မှၴၤ တှဲၤရူ ယၴးတၤဟၴၤ ဘီတၴး တၲၤစၲၤတၴး?” အၤ ဟၴ အဲၤသီး ဖၳနၲုၤ။
\p
\v 33 “ဒၲ နှဲၤ တှဲၤမှၴၤရူ ယၴးတၤဟၴၤ အၤခၳၤအၤခၴူးရဴ ပှဲၤ ကှံရှၴ တှ နှဲၤ န လှဴ မှတိၤ။ နှဲၤ ယိး ဟၴဘဲၤသံ စဴမၤရူၤ ယၴးနၲုၤ ပြဲ, မှၴၤတၴးဟၴရဴ နှဲၤ ထွှိး ပြဲ ပြှဲၤလှၳၤ ဟၴၤခၳၤဖၳ တၲၤပြှဲၤပြဲ ရဴ နှဲၤ စၲု ဒကွိ လှူၤ နှီဒၴူ စဴ နှဲၤနှၴ န စဴမၤရူၤ,” အဲၤသီး ဟၴ လၳး ဖၳနၲုၤ။
\p
\v 34 ရဴ ဘူၤစဲၤ ယၴၤဆၳူ ဟၴဆံၤ အဲၤသီး န, “ဒၲ သီး တှဲၤသိူတှဲၤသူၤ အၤကၳး နၲုၤ, အၤ ရးအိၤ တၲၤမှး န, ‘ဗး ဟၴ န သီး မၤ စဴမၤရူၤ တၤဟၴၤ,’\f + \fr 10:34 \ft ထၳၤသဲထူၤ ၈၂:၆\f* အၤ ဟၴ ဖၳနၲုၤ ဗးဟၴတိၤ?
\v 35 စဴမၤရူၤ အၤလှးအၤငှိ နၲုၤမၤ အၤတိးအၤဘဲၤ တၤစှၳပြှဲၤ စဴ။ အၳး ထၳၤလှူၤ တၤပျၴၤ စှူ လၳး တၲၤပြှဲၤ꤮ တိၤ။
\v 36 ဖၳနၲုၤရဴ ဖဲး နွိထူၤ ဗး ရဴ အၤ နဴးဟူးလှူၤ ဗး ဒၲ ဟၴၤခၳၤယၴး။ ရဴ ဘီ ဗး ဟၴ န, ‘ဗး မၤ စဴမၤရူၤ အၤဖၳခၳး တၲၤပြှဲၤ’ အၤခဲးနၲုၤ, သီး စၲု ဟၴတှၲု ဗး န ဗး ဟၴသံ စဴမၤရူၤ ဖၳတၴး?
\v 37 ဗး ကီၤ မှၴၤတိး ဖၳ ဗးဖဲး မှၴၤနၲုၤ တိၤ ဟၴရဴ ဇှံအၴၤ တဲး ဗး တဲးမှၴ။
\v 38 မၤနရဴ ကီၤ ဗး မှၴၤဟဴ ဖၳ ဗးဖဲး မှၴၤနၲုၤ ဟၴရဴ သီး ကီၤ ဇှံအၴၤ လၤဟူး စဴ တၤကီၤ꤮ တိၤ ဟၴနၲုၤ, ပၤတီတၤဒံၤ ရဴ သီး တိးကဴၤ ဇှံအၴၤ ဆလှၴ လၤဟူး တှဲၤ ဒၲ ဗး မှၴၤ တၤကျီခိခၴူၤ နၲုၤတၤဟၴၤ။ သီး ကီၤ ဇှံအၴၤ ဗး တှဲၤမှၴၤ တၤဟၴၤ ဟၴရဴ သီး ကှံ သဲညၴးဟူး န ဖဲးအိၤ ဒၲ ဗးကၳး ရဴ ဗး အိၤဒၲ အဲၤကၳး ပှး,” အၤ ဟၴ အဲၤသီး ဖၳနၲုၤ။
\v 39 အဲၤသီး သဲဇှံ ပှံ လၳး တၤဒၲၤရဴ အၤ ထၴၤစၲု တၤဖးကူး အဲၤသီးလှၴ။
\p
\v 40 ဘူၤစဲၤ ယၴၤဆၳူ ကှၤခၴူး ခၴူးသူ ဒၲ စှဴူၤဒၤ ထၴူးကျိး ဘဲရှဲး တၲၤကၴူး, ဘီ ခၳးယိးဟၤ လှၴပျွိး ရှၴလၲ ပှၴ အၳး ထၴူး အၤခးလှၴ နၲုၤတၲၤဖိၤ, ရဴ အၤ ကှၤအိၤ ဘီနၲုၤ။
\v 41 ကၤယး ဟူးရှိဟူးအဲ နူၤစဴ ဒၲ လၳးအိၤ။ ရဴ အဲၤသီး ဟၴ နှီဒၴူ ခၴူးလၳး တၲၤပြှဲၤ ထၲုး တၲၤပြှဲၤ န, “ခၳးယိးဟၤ မှၴၤလှၲုး တှဲၤတၤကျီခိခၴူၤ တၲၤစၲၤ꤮ တိၤ တၤဒၲၤရဴ လှဴး꤮ အၤ ဟၴ ကၤယး ယၴးတၲၤပြှဲၤ အၤရီၤအၤကူး နၲုၤ, အၤတိး လှဴးပျီးစဴ,” အၤ ဟၴ လၤဟူး ဖၳနၲုၤ။
\v 42 ကၤယး ဘီနၲုၤတၤဟၴၤ ဇှံအၴၤညှအၴၤ ကှၤ အဲလး ယၴၤဆၳူ။
\c 11
\s1 ခၳးလၤစၤရၳ သၴူး
\p
\v 1 ကၤယးမွှီၤ န ခၳးလၤစၤရၳ ဟၴ ယၴးတၲၤပြှဲၤနၲုၤ အၤဆွီ။ အဲၤ န အၤ ဗှူပြှဲၤမဴၤ မဴၤမၤရီ န မဴၤမၤသ မၤ အၤ အိၤ လၤဟူး ဒၲ ဒဴးဘၴၤသၤနီ။
\v 2 မဴၤမၤရီ ယၴးတၲၤပြှဲၤ မၤ မှဟဴ အၤ လှူတှး ထၴူးနှၲုၤမံ ဒၲ ဘူၤစဲၤ အၤ ခးဒှၲုၤလှိၤ ရဴ အၤ ထံပျီး န အၤခၳၤလှၲုၤ နၲုၤတၲၤပြှဲၤ ဟဴ။ ခၳးလၤစၤရၳ ဒၲ အၤဆွီ ယၴးတၲၤပြှဲၤ နၲုၤမၤ အၤ ပှၲုပြှဲၤခၳး ဟဴ။
\v 3 အၤ ဗှူပြှဲၤမဴၤ ယၴးသဲနၴူး နဴးစၲု ဟၴဆိၤ အၳး န ယၴၤဆၳူ, ရဴ အဲၤသီး စၲု ဟၴ ယၴၤဆၳူ န, “ဘူၤစဲၤ, နှဲၤ ခိးဘဴသိူမှိၤ ခၳးလၤစၤရၳ သဲဆွီ ဟဴ။”
\p
\v 4 ဘီ ယၴၤဆၳူ နှီဟၲုး တှဲၤရီၤတှဲၤကူး ယၴး အၤခဲးနၲုၤ, အၤ ဟၴ န, “ဒၲ တှဲၤဆွီယၴး အၤခၳၤအၤခၴူး အၳး ကှံ မူထၴူၤ စဴမၤရူၤ အၤလီး အၤတၤခဲး ပှး။ ထၲုးတိၤ ဒၲ တှဲၤဆွီယၴး အၤခၳၤအၤခၴူးရဴ အၳး ကှံ မှၴၤလီးမှၴၤတၤခဲး ကှၲုးဒံၤ စဴမၤရူၤ အၤဖၳခၳး ယၴးနၲုၤ ပှး။”
\v 5 ယၴၤဆၳူ မှိၤနှီ လှဴးပျီး မဴၤမၤသ န အၤပှၲုပြှဲၤမဴၤ, န အၤ ပှၲုပြှဲၤခၳး ခၳးလၤစၤရၳ သဲသၲုးလှဴး။
\v 6 ရဴ အၤ နှီဟၲုး န ခၳးလၤစၤရၳ ဆွီ တၤဒၲၤရဴ အၤ အိၤ တၤဒံၤ ပျၴၤဟူးပး ဘီနၲုၤ နၴူးညၴး။
\p
\v 7 ထၲုးရဴ အၤ ဟၴ အၤ ခိးပၤစှဲ တၤဟၴၤ န, “ပှဲၤ ကှၤ ဒၲ ယၳဒၤကှၴ ပိ꤮။”
\p
\v 8 မၤနရဴ အၤ ခိးပၤစှဲ တၤဟၴၤ ဟၴ လၳး န, “သရ, ဒၲ ပှနၳၤနၳၤ꤮ ဟၳၤပြဲ ရဴ ယၳဒၤဖၳ တၤဟၴၤ သဲဇှံ ပှၳး တှ နှဲၤ န လှဴ ရဴ နှဲၤ ကှံရှၴ ကှၤခၴူးတိး ခၴူးသူ အဲၤသီး ဘီနၲုၤ ဟဴၤ?”
\p
\v 9 ယၴၤဆၳူ ဟၴဆံၤ အဲၤသီး န, “တၲၤညၴး မၤ အၤ အိၤ ဆၴူနၴူးမံး ဟဲၤ ဗးဟၴ? ကၤယး တၲၤပြှဲၤပြှဲၤ ဒၲ အၤ စၲုကျူ ဒၲ မှဴဆဲးကျဲး ယၴးနၲုၤ, အၤ တၤဖဴး လၤခံ နှတိၤ, မှၴၤတၴးဟၴရဴ အၤ ယိး မူထၴူၤ ဟၴၤခၳၤ အၤတှဲၤလီး နၲုး။
\v 10 မၤနရဴ ကၤယး တၲၤပြှဲၤပြှဲၤ အၤ ကီၤ စၲု ဒၲ မှဴခီ ဟၴနၲုၤ, အၤ ကှံ တၤဖဴး လၤခံ ပှး, မှၴၤတၴးဟၴရဴ အၤ ယိး ခီ နၲုး။”
\p
\v 11 အၤ ဟၴထၲုး ဖၳယၴး ရဴ, အၤ ဟၴ ပျၴၤဟူး ပှိ အဲၤသီး န, “ပှဲၤ ခိးဘဴသိူ ခၳးလၤစၤရၳ အိၤမၴူးနှီ ဆိးတၤပှၤ ဟဴ, မၤနရဴ ဗး ကှံ စၲု ထၳၤရှူး အီၤထဴၤ လၳး။” အၤ ဟၴ အဲၤသီး ဖၳနၲုၤ။
\p
\v 12 “အၤ ကီၤ အိၤမၴူးနှီ ဆိးတၤပှၤ ပြဲ ဟၴရဴ, အၤ အိၤမှိၤအိၤရူ ဟူးခၴူး ဒံၤ ပှး ကိးကိး,” အၤ ခိးပၤစှဲ ဟၴဆံၤ လၳး ဖၳနၲုၤ။
\v 13 ယၴၤဆၳူ သဲဇှံ ဟၴ အၤငှိလၤဆ န ခၳးလၤစၤရၳ သၴူး ဟဴ မၤနရဴ အဲၤသီး တၤနှၴၤပြဲ န အၤ အိၤမၴူးနှီ ဖၳနၲုၤပြဲ။
\p
\v 14 ယၴးတၲၤဖှၲုရဴ အၤ ဟၴ လှၲုးလီး ပှၴ အဲၤသီး န, “ခၳးလၤစၤရၳ သၴူးဟဴ,
\v 15 မၤနရဴ, ဗး အိၤကှၲုး န ခၳးလၤစၤရၳ ဘီနၲုၤ တိၤ ရဴ ဗး သဲကြှံး ပြဲ, မှၴၤတၴးဟၴရဴ ဒၲ အၤ ထွှိးထူၤ ဖၳယၴး အၤခၳၤအၤခၴူး, သီး တှဲၤဇှံအၴၤ ဗး ကှံ ဒၳၤထူၤ န ဒၳၤထူၤ ပှး။ တှဲၤယၴးတၤဟၴၤ ထွှိးထူၤ ဖၳယၴး နၲုၤမၤ, အၤ ထွှိးထူၤ ဒၲ အၤ ကှံ ထွှိးဘွီထွှိးတၤရၴူး ဒၲ သီးညၴး ပြဲ။ ဖၳနၲုၤရဴ စၲု꤮, ပှဲၤ စၲုကှၲုး အဲၤ ပိ꤮။”
\p
\v 16 ခၳးသိမ ဒၲ အၳး အဲပှိ လၳးမွှီၤ န ခၳးဒီဒီၤမၳ\f + \fr 11:16 \ft ဒီဒီၤမၳ အၤငှိလၤဆ မၤ အိၤဒီကြှၴး။\f* ယၴးတၲၤပြှဲၤ ဟၴ ယၴၤဆၳူ အၤ ခိးပၤစှဲ တၤဟၴၤ န, “ပှဲၤ စၲုသၴူး ရှိကှၲုး န ပှဲၤ ဘူၤစဲၤ ပိ!” အၤ ဟၴ ဖၳနၲုၤ။
\s1 ဘူၤစဲၤ ယၴၤဆၳူ အိၤ ဒၲ ဒဴးဘၴၤသၤနီ
\p
\v 17 ဘီ ဘူၤစဲၤ ယၴၤဆၳူ စၲုတှၲု ဒၲ ဒဴးဘၴၤသၤနီ အၤခဲးနၲုၤ, အၳး အီၤလှၲု\f + \fr 11:17 \ft ယၳဒၤဖၳ တၤဟၴၤနၲုၤ အၤ အီၤခံၤနှၲုး လှၲုးကၳး ဒၲ လှဴကၳး ဆိၤရှဴးလှိၤ ရဴ အၤ အီၤလှၲုနှၲုး ကၤယးသၴူး ဘီနၲုၤ။\f* ခၳးလၤစၤရၳ နၲုၤ အၤ အိၤဟဴ လွှီးညၴး ဟဴ။
\v 18 ဒဴးဘၴၤသၤနီ ယၴး အၤ အိၤဇၴူၤ န ဗှီးယၤရၳဆူၤလၴၤ အၤ ဖံၤ꤮ အိၤ နၴူးမီလၴၤ။
\v 19 မဴၤမၤသ န မဴၤမၤရီ ယၴး အၤ ပှၲုပြှဲၤခၳး သၴူး အၤခၳၤအၤခၴူး, အၳး ဟူး အီၤလဴး အဲၤသီး, အၳး ဟူး အိၤကြၲုးအိၤလှဲၤ အဲကှၲုး လး အဲၤသီး။
\v 20 ဘီ မဴၤမၤသ နှီဟၲုး န ဘူၤစဲၤ ယၴၤဆၳူ ဟူးဟဴ အၤခဲးနၲုၤ, အၤ ထၴၤစၲု မူဆံၤ လၳး။ မၤနရဴ, မဴၤမၤရီ ရဴ အၤ အိၤကူး ဒၲ ဟီၤ ပြဲ။
\p
\v 21 မဴၤမၤသ ဟၴ ဘူၤစဲၤ ယၴၤဆၳူခြီ န, “ဘူၤစဲၤ, နှဲၤ ကီၤ အိၤကှၲုး န ပှဲၤ ဘီယၴး ဟၴနၲုၤမၤ, ဗး ပှၲုပြှဲၤခၳး သၴူး စှူ အီးတၴး။
\v 22 မၤနရဴ, ခိးညှယၴး စဴ ဘဲၤဘဲၤ, ဗး သဲညၴး န နှဲၤ ကွီး စဴမၤရူၤ အီးတၴးတၴး꤮ နၲုၤ, အၤ ကှံ ဒၴူ နှဲၤ ပြဲ။”
\p
\v 23 ယၴၤဆၳူ ဟၴဆံၤ လၳး န, “နှဲၤပှၲု ကှံ ထွှိးပြှဲၤ ကှၤခၴူး ခၴူးသူ ပှး။”
\p
\v 24 ရဴ မဴၤမၤသ ဟၴဆံၤ လၳး န, “ဘီ အၳး ပွှိး꤮ တၲၤပြှဲၤ အီၤထဴၤကှၤခၴူး လှဴး ဒၲ တှဲၤသၴူး ဒၲ ခၴူးလၲ တၲၤညၴး ပှးနၲုၤ, အဲၤ ကှံ သၴူးအီၤထဴၤ ကှၤကှၲုး ပှးနၲုၤ ဗး သဲညၴး ပြဲ,” အၤ ဟၴဆံၤ လၳး ဖၳနၲုၤ။
\p
\v 25 ဘူၤစဲၤ ယၴၤဆၳူ ဟၴ လၳး န, “ဗး မၤ ပြှဲၤ ဒၲ အၤ မှၴၤထွှိးပြှဲၤ ကှၤခၴူး ကၤယးသၴူး တၤဟၴၤ။ ဗး မၤ ပြှဲၤ ဒၲ အၤ ဒၴူ အၳး သဲထွှိးပြှဲၤ။ ကၤယး ဒၲ အၤ ဇှံအၴၤ ဗး တၤဟၴၤနၲုၤ, အၤ သၴူး စဴ တၤဒၲၤရဴ အၤ ကှံ ထွှိးပြှဲၤ ကှၤခၴူး ပှး။
\v 26 မှၴၤတၴးဟၴရဴ ကၤယး ဒၲ အၤ ဇှံအၴၤ ဗး တၤဟၴၤနၲုၤ, အၤ ကှံ နှီဘဲၤ သဲထွှိးပြှဲၤ တၤစှၳပြှဲၤ ပှး, အၤ သၴူးပှး တၲၤဖှၲု꤮ တိၤ။ ဗး ဟၴယၴး နှဲၤ ဇှံအၴၤ ဟဲး, မဴၤမၤသ?”
\p
\v 27 “အဴၤ, ဗး ဇှံအၴၤ ဗး, ဘူၤစဲၤ,” အၤ ဟၴဆံၤ ဖၳနၲုၤ။ “ဗး ဇှံအၴၤ မှလၤကိး စဴ န နှဲၤ မၤ မၴၤဆီယၤ မှဟဴ စဴမၤရူၤ အၤ ဖၳပြှဲၤခၳး ဒၲ အၤ ကှံရှၴ ဟူး ဒၲ ဟၴၤခၳၤ ယၴးတၲၤပြှဲၤ နၲုၤဟဴ။”
\s1 ယၴၤဆၳူ ငှၲု
\p
\v 28 မဴၤမၤသ ဟၴထၲုး ဖၳနၲုၤရဴ အၤ ကှၤ ဒၲ အၤပှၲု မဴၤမၤရီ အိၤ ရဴ အၤ ကှၤ ဟၴဘဲၤဟၲုၤ လၳး န, “သရ ဟူးတှၲု ဘီယၴး ဟဴ, ရဴ အၤ ဆၳၤဒူး နှီဒၴူ နှဲၤ။”
\v 29 မဴၤမၤရီ နှီဟၲုး ရဴ အၤ တၤပျၲုတၤပျၴူး ထၴၤစၲုတိး ဘူၤစဲၤ ယၴၤဆၳူ။
\v 30 မၤနရဴ ဘီနၲုၤအၤခဲးနၲုၤ, ယၴၤဆၳူ နှၲုးဟီ ဒၲ ဒဴးကၳး တိၤ။ အၤ အိၤပးပြဲ ဘီ မဴၤမၤသ လှၴစၲု မူထၴူၤ တှးဆံၤ လၳး နၲုၤတၲၤဖိၤ ပြဲ။
\v 31 ဘီ ယၳဒၤဖၳ ဒၲ အၤ ဟူး အိၤကြၲုးအိၤလှဲၤ, အၤ ဟူး အီၤလဴး မဴၤမၤရီ သီးတၤဟၴၤ မူထၴူၤ န မဴၤမၤရီ အီၤထဴၤ ထၴၤစၲု တၤပျၲုတၤပျၴူး အၤခဲး, အဲၤသီး ကြွိးစၲုကှၲုး လၳးခၴူး။ အဲၤသီး တၤနှၴၤ န အၤ ကှံရှၴ ဟူးငှၲု ဒၲ လှၲုးခၳၤ။
\p
\v 32 ဘီ မဴၤမၤရီ စၲုမူထၴူၤ န ယၴၤဆၳူ အၤခဲးနၲုၤ, အၤ ဟူးဒငှံၤလှူၤ ဒၲ လၳးခးဒှၲုၤ ခးဆၴူ ရဴ အၤ ဟၴ လၳး န, “ဘူၤစဲၤ꤮ ကီၤ နှဲၤ အိၤကှၲုး န ပှဲၤ ဘီယၴး ဟၴနၲုၤမၤ, ဗး ပှၲုပြှဲၤခၳး သၴူး စှူ အီးတၴး?”
\p
\v 33 ဘီ ယၴၤဆၳူ မူထၴူၤ မဴၤမၤရီ န ယၳဒၤဖၳ ဒၲ အၤ ကြွိး ဟူးကှၲုး လၳး တၤဟၴၤ ငှၲု အၤခဲးနၲုၤ, အၤ သဲပျှဲး, အၤ သဲမှၲု ရဴ အၤ သဲပျဴၤမှိၤတိၤ။
\v 34 အၤ ဆၳၤဒူး အဲၤသီး န, “သီး စၲု အီၤလှၲုတိး လၳး ဘီတၴး?”
\p ရဴ အဲၤသီး ဟၴဆံၤ လၳး န, “ဘူၤစဲၤ, ဟူးမူမဴး။”
\p
\v 35 ရဴ ယၴၤဆၳူ ငှၲု။
\p
\v 36 ရဴ ယၳဒၤဖၳ တၤဟၴၤ ဟၴ လၤဟူး န, “မူမဴးလၴ, အၤ မှိၤ စဴ လၳး ဘ꤮ တၴးနၲုၤ။”
\p
\v 37 မၤနရဴ တၤဟၴၤဟၴၤ ရဴ အၤ ဟၴ န, “အၤ မှၴၤ လီး စှူ စဴ အၳးမဲၤသဲၤ ဗး ဟၴ ရဴ အၤ စၲု ပျွိးသၴူးတှၲု ကၤယး ယၴးတၲၤပြှဲၤ ဖၳတၴး?”
\s1 ဘူၤစဲၤ ယၴၤဆၳူ မှၴၤအီၤထဴၤကှၤခၴူး ခၳးလၤစၤရၳ ဒၲ တှဲၤသၴူး
\p
\v 38 ယၴၤဆၳူ သဲပျှဲး သဲမှၲု ခၴူးသူ ရဴ အၤ စၲုတိး ဒၲ အၳး လှၴအီၤလှၲု နှၲုး လၳး ဒၲ လှဴကၳး ယၴးနၲုၤ အၤ အိၤ။ လှၲုးကၳး ယၴးနၲုၤ အၳး ထၳၤလဴးဘီ လၳး န လှဴဒၳၤ တၲၤမၴး။
\v 39 ရဴ အၤ ဟၴ အၳး န, “ထၳၤလဴး တၤဖးကူး လှဴဒၳၤ ယၴးနၲုၤ။”
\p မၤနရဴ ကၤယးသၴူး ယၴးတၲၤပြှဲၤ အၤ ဗှူပြှဲၤမဴၤ မဴၤမၤသ ဟၴဆံၤ လၳး န, “ဘူၤစဲၤ, တှၲုခိးညှ ယၴးနၲုၤ, အၤ သၴူး ဘးဟဴ လွှီးညၴးဟဴ။ အၤ ကှံ နှၲုၤသဴးနှၲုၤမှူ လှဴးဟဴ,” အၤ ဟၴ လၳး ဖၳနၲုၤ။
\p
\v 40 “ဗး ဟၴထၲုးဟဴ နှဲၤ န, နှဲၤ ကီၤ ဇှံအၴၤ ရဴ နှဲၤ ကှံ မူထၴူၤ စဴမၤရူၤ အၤ တှဲၤလီးတှဲၤတၤခဲး ပှး, ဗးဟၴတိၤ?” ဘူၤစဲၤ ယၴၤဆၳူ ဟၴ အဲၤသီး ဖၳနၲုၤ။
\p
\v 41 ဖၳနၲုၤရဴ အဲၤသီး ထၳၤလဴး တၤဖးကူး လှဴဒၳၤ နၲုၤတၲၤမၴး။ ရဴ ယၴၤဆၳူ တှၳထူၤ ဒၲ မှဴလှဲး ရဴ အၤ ဟၴ န, “ကၲ꤮ ဖဲး, နှဲၤ နှီဒး ဗး တှဲၤကွီးစဴဘဲး အၤခၳၤအၤခၴူး, ဗး ဟၴဘွီဟၴတၤရၴူး နှဲၤ။
\v 42 ဗး သဲညၴး န နှဲၤ နှီဒး ဗး တှဲၤကွီးစဴဘဲး ပွှိး꤮ ဖှၲု။ မၤနရဴ ဗး မူ ဒၲ အၤ ကှံ ထွှိးဘွီ ထွှိးတၤရၴူး ပှၴ ကၤယး ဒၲ အၤ အီၤထဴၤ ဘီယၴး တၤဟၴၤ အၤညၴး, ရဴ သူဖၳ အဲၤသီး ကှံ ဇှံအၴၤ န နှဲၤ နဴးဟူး ဗး အၤညၴးနၲုၤရဴ, ဗး ဟၴ ဖၳယၴး ပြဲ။”
\p
\v 43 ဘီ ဘူၤစဲၤ ယၴၤဆၳူ ကွီးစဴဘဲး ထၲုးနၲုၤ, အၤ အဲထိးထူၤ န, “ခၳးလၤစၤရၳ! ထၴၤမဴး!”
\v 44 ရဴ ကၤယး သၴူး ယၴးတၲၤပြှဲၤ ထၴၤ။ အၤတၤခၳၤ ခးဒှၲုၤ တၤဟၴၤနၲုၤ အၤ တၤလၳးအိၤမၤ လှဴးပး န အီၤကှဲး ဘပျီး ရဴ အၤမဲၤသဲၤ နၲုၤ အၤ ဘိၤ တၤဗှၤဘီ လှဴးပး န အီၤကှဲး။
\p ရဴ ယၴၤဆၳူ ဟၴ အဲၤသီး န, “ထၳၤလၴူးကူး ပှၴ လၳး ရဴ နဴးစၲု အဲၤ နၲုၤ။”
\s1 အၳး ကြၴၤ မှၴၤသၴူး ယၴၤဆၳူ
\r (မသဲ ၂၆:၁-၅, မၤကၳ ၁၄:၁-၂, လၳကၤ ၂၂:၁-၂)
\p
\v 45 ယၳဒၤဖၳ ဒၲ အၤ ဟူး အိၤလၴး ကှၲုး မဴၤမၤရီ တၤဟၴၤ မူထၴူၤ ယၴၤဆၳူ မှၴၤယၴး အၤခၳၤအၤခၴူး အၤ ဇှံကှၤညှကှၤ အဲလး ယၴၤဆၳူ။
\v 46 မၤနရဴ တၤဟၴၤဟၴၤ နၲုၤ အၤ စၲု ဒၲ ဖၤရီၤဆူဲဖၳ တၤဟၴၤ အၤ အိၤ ရဴ အၤ စၲု ဟၴဆိၤလှၲုး ပှၴ အဲၤသီး န ယၴၤဆၳူ မှၴၤတှဲၤယၴး။
\v 47 ဖၳနၲုၤရဴ ပြှဲၤလၳးတူး ခၳၤကျဴခၳၤကျူး တၤဟၴၤ န ဖၤရီၤဆူဲဖၳ တၤဟၴၤ အဲပျဴ ယၳဒၤဖၳ ခၳၤကျဴခၳၤကျူး ဒၲ အၤရှၲုၤ တၤဟၴၤ ရဴ အိၤကၳအိၤကူ နှီဒၴူ လၳး။
\p ရဴ အဲၤသီး ဟၴ န, “ပှဲၤ ကှံ မှၴၤဖၳတၴး ယၴး? ကၤယး ယၴးတၲၤပြှဲၤ မှၴၤလှၲုး ပှၴ အၳး တှဲၤတၤကျီခိခၴူၤ အဲလး ဟဴ။
\v 48 ပှဲၤ ကီၤ ဒူၤအိၤ တၤဒံၤ အဲၤ ဖၳယၴး ဟၴနၲုၤမၤ, အၳး ဇှံအၴၤ ကှၲုးလှဴး လၳး ဟဴ။ ထၲုးပှးရဴ ရှိမၴၤ ကျၴူးဖၳ တၤဟၴၤ ကှံ ဟူး ပှး ရဴ ဟူး မှၴၤပြၲုကူး လှဴး ပှဲၤ တှဲၤလၳးတူးဟိးဟိး, ပှဲၤ မၴူးစၲၤဖၳဖၳ နၴူးစၲၤလှဴး ပှး။”
\p
\v 49 ယၴးတၲၤဖှၲုရဴ ဒၲ အဲၤသီး အၤကျဲး နၲုၤ, ကၤယးမွှီၤ န ဖဲးကၤယၤဖ အိၤတၲၤပြှဲၤ။ ဘီနၲုၤ တၲၤနၤ မၤ အၤ ထွှိး ပြှဲၤလၳးတူး ခၳၤကျဴဒၳၤလၲ။ ရဴ အၤ ဟၴထူၤ န, “သီး သဲညၴး လၤဟူး တၲၤစၲၤ꤮ တိၤ။
\v 50 ဒၲ ယၳဒၤဖၳ မၴူးစၲၤ ယၴးတၲၤမှၲု တၲၤစၲၤလှဴး ကှံရှၴပၴူကှံရှၴကူး လှဴး အၤညၴးနၲုၤ, ကၤယး ယၴးတၲၤပြှဲၤ ကှံ သၴူးကူး ဒၲ ယၳဒၤဖၳ ယၴးတၤဟၴၤ အၤညၴး နၲုၤ အၤရူကျဴး နၲုၤမၤ, သီး သဲညၴးတိၤ ဟဲး?”
\p
\v 51 အၤ ဟၴ ဖၳယၴး နၲုၤမၤ အၤ ဟၴ နှီဒၴူဒံၤ န အၤ တှဲၤစှူတှဲၤဒဲၤ နၲုၤမှတိၤ။ စဴမၤရူၤ နဴးဟၴဘဲၤ လၳး ပြဲ။ ဘီနၲုၤ တၲၤနၤ အၤကၳးနၲုၤ, အဲၤ ယိး ထွှိး ပြှဲၤလၳးတူး ခၳၤကျဴဒၳၤလၲ ရဴ အၤ ဟၴပြှိၤ အိၤနှၴၤ ရှၴ န ယၴၤဆၳူ ကှံ သၴူး ဒၲ ယၳဒၤ မၴူးစၲၤဖၳ တၤဟၴၤ အၤညၴး ပှး, ဖၳနၲုၤပြဲ။
\v 52 ထၲုးရဴ အၤ တှဲၤဟၴပြှိၤ ယၴးနၲုၤ, အၤ တိးပြဲတံ ယၴၤဆၳူ ကှံ သၴူး ပှၴ ဒၲ ယၳဒၤဖၳ တၤဟၴၤ အၤညၴး နၲုၤမှတိၤ, အၤ ကှံ သၴူးတှၲု ပှၴကှၲုး စဴမၤရူၤ အၤဖၳအၤလှၴူၤ ဒၲ အၤ အိၤ လၤဟူး ဒၲ ထၴူးကှၴ အၤရှၲုၤ တၤဟၴၤ အၤညၴးညၴး။ သူဖၳ အၤ ကှံ မှၴၤထွှိးထူၤ ကၤယး ယၴးတၤဟၴၤ တၲၤမှၳၤတၲုး ပှး အၤညၴးနၲုၤ, အၳး ဘဲၤ မှၴၤသၴူး လၳး ပှး။
\v 53 ဖၳနၲုၤရဴ, စထူၤ ဘီနၲုၤ တၲၤညၴး တှးပျၴၤဟူး ရဴ ကၤယး ထွှိး ယၳဒၤဖၳ ခၳၤကျဴခၳၤကျူး တၤဟၴၤနၲုၤ, အၤ ပှၳး ကြၴၤမှၴၤသၴူး လၤဟူး ဟဴ ယၴၤဆၳူ။
\p
\v 54 ဖၳနၲုၤရဴ, ယၴၤဆၳူ စၲု နှၲုးလှနှၲုးလီး ပှး ဒၲ ယၳဒၤဖၳ တၤဟၴၤ အၤကျဲး တိၤ။ အၤ စၲု အိၤခိကူး ဒၲ ကှၴဆဲးထၴူးကူၤ လှဴတၤမခၳၤ အၤခးဆၴူ ခးလှၴ တၲၤဖိၤ။ အၤ စၲု အိၤ နှီဒၴူ ဒဴး ယၴးတၲၤဒဴး နၲုၤမၤ အၳး အဲ န ဒဴးအၴဗၤရၴၤ, အၤ စၲု အိၤတှၲရှိ ကှၲုး န အၤ ခိးပၤစှဲ တၤဟၴၤ ဘီနၲုၤ။
\p
\v 55 ယၳဒၤဖၳ ပွဲၤ ဒၲ အၳး အဲ န တှဲၤစၲုတၤလွိ ပွဲၤဒၳၤယၴး အၤ ဖံၤဟူးဟဴ ရဴ, ကၤယး ဒဴးဖၳဆိၤဖၳ အိၤတၤဗီးတၤဗှၤ ဘီနၲုၤ တၤဟၴၤ ထူၤရှိ အဲကၳ꤮ လး လၤဟူး ဒၲ ဗှီးယၤရၳဆူၤလၴၤ။ ဘီ ပွဲၤ ဘဲၤတူၤဟီတိၤ အၤခဲးနၲုၤ, သူဖၳ အဲၤသီး ကှံ မှၴၤ မွှိးပျီးရှၴ လၤဟူး အၤသဲပျဴၤ ဖၳ တှဲၤစဴဘဲး လှၴကျိး အိၤ နၲုၤ ရဴ အၤ စၲု ရှၴ လၤဟူး ဒၲ ဗှီးယၤရၳဆူၤလၴၤ ပြဲ။
\v 56 အဲၤသီး မူပှၳး လၤဟူး ယၴၤဆၳူ။ ရဴ ဘီ အဲၤသီး အိၤပျဴ တှၲလၳး ဒၲ တှဲၤလၳးတူး ဟိးကၳး အၤခဲးနၲုၤ, အၤ ဆၳၤဒူး နှီဒၴူ ခၴူးလၳး တၲၤပြှဲၤ န တၲၤပြှဲၤ ရဴ အၤ ဟၴ န, “သီး တၤနှၴၤ ဖၳတၴး? အၤ ဟူး ပွဲၤ ပှး ဗးဟၴ?”
\v 57 ဘီနၲုၤအၤခဲး ပြှဲၤလၳးတူး ခၳၤကျဴ တၤဟၴၤ န ဖၤရီၤဆူဲဖၳ တၤဟၴၤနၲုၤ အၤ ဟၴတှး လၤဟူး အၤငှိ န, သူဖၳ ပှဲၤ ကှံ ပှံနှီ ယၴၤဆၳူ နၲုၤ ရဴ, ကၤယး ဒၲ အၤ မူထၴူၤ လၳး တၲၤပြှဲၤပြှဲၤ နၲုၤ, အၤ တိးဘဲၤ ဟၴဆိၤလှၲုး ပှၴ ပှဲၤ။
\c 12
\s1 ယၴၤဆၳူ အိၤ ဒၲ ဒဴးဘၴၤသၤနီ
\r (မသဲ ၂၆:၆-၁၃, မၤကၳ ၁၄:၃-၉)
\p
\v 1 ဘီ တှဲၤစၲုတၤလွိပွဲၤ ဘဲၤတူၤ ဟီတိၤ အၤညၴး သၲုးသိူ အၤခဲးနၲုၤ, ယၴၤဆၳူ စၲု ဒၲ ခၳးလၤစၤရၳ အိၤ နှီဒၴူ ဒဴးဘၴၤသၤနီ နၲုၤ။ ခၳးလၤစၤရၳ ယၴးတၲၤပြှဲၤ နၲုၤမၤ မှဟဴ ယၴၤဆၳူ မှၴၤ အီၤထဴၤထွှိးပြှဲၤ ကှၤခၴူး လၳး နၲုၤတၲၤပြှဲၤ ဟဴ။
\v 2 အၳး တၤရီၤတၤရူး ဘှၲုၤအၴၤဘှၲုၤအိးဆံၤ ဘူၤစဲၤ ယၴၤဆၳူ န ဒီးမှဴဟၴ ရဴ မဴၤမၤသ ဘှၲုၤအၴၤဘှၲုၤအိး ကှၲုးအၳး ဘီနၲုၤ။ ခၳးလၤစၤရၳ အိၤနူး အိၤတှၲကှၲုး ဒၲ ကၤယး အိၤနူး အၴၤ လၤဟူး ဒီး ဘီ ဒီးရှဲ ခးဆၴူ အၤကျဲး နၲုၤတၤဟၴၤ။
\v 3 ဘီနၲုၤအၤခဲး မဴၤမၤရီ ဖၴူဟူးနှီ ထၴူးနှၲုၤမံ ဒၲ အၳး အဲ န နှၤဒၳ ယၴးတၲၤပှူး။ ထၴူးနှၲုၤမံ ယၴးနၲုၤမၤ အၤငှၳၤဒၳၤ နူၤစဴ ရဴ အၤ ဖံၤ꤮ လှူၤထၲုၤ တၲၤစီး ခးလှၴ စဴ။ အၤ ဟူး လှူတှး ဒၲ ဘူၤစဲၤ ယၴၤဆၳူ ခးဒှၲုၤလှိၤ ရဴ အၤ ထံသၳးကူး န အၤခၳၤလှၲုၤ။ ထၴူးနှၲုၤမံ ယၴးနၲုၤ, အၤ နှၲုၤမံ စၲုပၴူၤ လှဴး စဴ ဟီၤ တၲၤမၴး စဴ။
\p
\v 4-5 မၤနရဴ, ဒၲ အၤ ခိးပၤစှဲ အၤကျဲးနၲုၤ, အၤမွှီၤ န ခၳးယၳဒၤ အီၤစၤကရီယိၤ ဟၴယၴးနၲုၤ အၤ အိၤတၲၤပြှဲၤ။ ဒၲ ခၴူး ရဴ အၤ အီၤဆဲးကူး ဘူၤစဲၤ နၲုၤတၲၤပြှဲၤ ဟဴ, ရဴ အၤ ဟၴ န, “အီၤဆဲးကူး ထၴူးနှၲုၤမံ ရဴ အၤ နှီ ရံး ယၴးနၲုၤ စၲုဒၴူ န ကၤယး ဆိးဖဆိးရှူၤဖၳ နၲုၤတၤဟၴၤ တိၤ မှၴၤတၴး? နှဲၤ ကီၤ အီၤဆဲးကူး မၤ အၤ နှီ စဴ ရံးဇၴူၤ ဒၴၤနၤရီ သၲုးစွှဲ စဴ မှၴၤနၴး!”
\v 6 အၤ သဲဇှဴၤနှီ မှလၤကိး ကၤယး ဆိးဖဆိးရှူၤဖၳ ရဴ အၤ ဟၴ ဖၳယၴးနၲုၤ မှတိၤ, မှၴၤတၴးဟၴရဴ အဲၤ မၤ အၤ ထွှိး ပြှဲၤအၴၤဟၲုၤ။ အၤ ဘဲၤ ပှံ ပှၴ အၳး ရံး, ဆးပှၴ အၳး ရံးပှၴူး ရဴ အၤ ဘဴဖၴူဟၲုၤ တၤမိးမိး ရံး ရဴ အၤ နဴးအၴၤ နှီဒၴူဒံၤ န အၤညၴးပြဲ။
\p
\v 7 “အၤ အိၤ ဒံၤ, မှၴၤဒီဒူး တဲး အဲၤ တဲးမှၴ” ဘူၤစဲၤ ယၴၤဆၳူ ဟၴကှၤခၴူးဆံၤ ဖၳနၲုၤ။ “အၤ ဖၴူ အိၤဒွိ ပှၴဟဴ ဗး ထၴူးနှၲုၤမံ ဒၲ အၳး လှၴအီၤလှၲု ဗး ပှး တၲၤညၴး အၤညၴးဟဴ။
\v 8 ကၤယး ဆိးဖဆိးရှူၤဖၳ တၤဟၴၤ အိၤတှၲကှၲုး န သီး ပွှိး꤮ တၲၤဖှၲု စဴ, မၤနရဴ ဗးယၴးနၲုၤ ဗး အိၤတှၲလး ကှၲုး နှ သီး တိၤ။”
\s1 အၳး တၤနှၴၤ ကြၴၤမှၴၤသၴူး ခၳးလၤစၤရၳ
\p
\v 9 ယၳဒၤဖၳ ဘဲမှၳၤဒၳၤ တၤဟၴၤ နှီဟၲုး န ဘူၤစဲၤ ယၴၤဆၳူ အိၤဘီ ဒဴးဘၴၤသၤနီ နၲုၤ ရဴ အၤ စၲု လၤဟူး ဘီနၲုၤ။ အဲၤသီး သဲဇှံ ဟူးမူထၴူၤ လၤဟူး တံ ဘူၤစဲၤ ယၴၤဆၳူ နၲုၤ မှတိၤ, အဲၤသီး သဲဇှံ ဟူး မူထၴူၤ တှၲုကှၲုး ခၳးလၤစၤရၳ ဒၲ ဘူၤစဲၤ ယၴၤဆၳူ မှၴၤထွှိးပြှဲၤ ကှၤခၴူး လၳး နၲုၤတၲၤပြှဲၤပြှဲၤ။
\v 10 ဖၳနၲုၤ အၤခၳၤအၤခၴူး ပြှဲၤလၳးတူး ခၳၤကျဴ တၤဟၴၤ တၤနှၴၤ ကြၴၤမှၴၤသၴူး တှၲကှၲုး ခၳးလၤစၤရၳ။
\v 11 မှၴၤတၴးဟၴရဴ ဒၲ ခၳးလၤစၤရၳ အၤခၳၤအၤခၴူး, ယၳဒၤဖၳ အဲပြှဲၤ ဗီးကူး ပြှဲၤလၳးတူး ခၳၤကျဴခၳၤကျူး တၤဟၴၤ ရဴ ထၴၤစၲုခိ လၤဟူး ဒၲ ယၴၤဆၳူ အိၤ ရဴ ဇှံအၴၤ လၤဟူး ဘူၤစဲၤ ယၴၤဆၳူ အၤခၳၤအၤခၴူး အၤ တၤနှၴၤ ကြၴၤမှၴၤသၴူး တှၲကှၲုး လၳး ပြဲ။
\s1 ယၴၤဆၳူ စၲုနှၲုး ဒၲ ဗှီးယၤရၳဆူၤလၴၤ အၤကၳး
\r (မသဲ ၂၁:၁-၁၁, မၤကၳ ၁၁:၁-၁၁, လၳကၤ ၁၉:၂၈-၄၀)
\p
\v 12 ဒၲခၴူး တၲၤညၴးနၲုၤ, ကၤယး ဘဲမှၳၤ ဒၲ အၤ ဟူး တှဲၤစၲုတၤလွိပွဲၤ ယၴးတၤဟၴၤ နှီဟၲုး လၤဟူး န ယၴၤဆၳူ ဟူး ဒၲ ဗှီးယၤရၳဆူၤလၴၤ ယၴး ဒၲ ကျူလှိၤ ဟဴ ဖၳနၲုၤ။
\v 13 ဖၳနၲုၤရဴ အၤ ပှံနှီ လၤဟူး ကၤနဴးဒၳၤလဲၤ တၤဟၴၤ ရဴ အၤ ထၴၤစၲု မူဆံၤ လၳး, ရဴ အၤ အဲထိး လၤဟူး န,
\q1 “ထၳၤသဲထူၤ လၤဟူး စဴမၤရူၤ!”
\q1 “စဴမၤရူၤ ကှံ ဆဴးရီၤ အဲၤ ဒၲ အၤ ဟူး န ဘူၤစဲၤ အၤမွှီၤ ယၴးတၲၤပြှဲၤ!”\f + \fr 12:13 \ft ထၳၤသဲထူၤ ၁၁၈:၂၅-၂၆\f*
\q1 “စဴမၤရူၤ ကှံ ဆဴးရီၤဒံၤ အီၤစၤရှၴလၤ အၤစဴဖူၤ ယၴးတၲၤပြှဲၤ နီ꤮”
\m
\v 14 ဘူၤစဲၤ ယၴၤဆၳူ ဖၴူနှီ မှူၤအဴလူ တၤလိဖၳ တၲၤဒှၲုး ရဴ အၤ ထူၤ ဆီၤဒူနှီ လၳး။ ရဴ ယၴးမၤ အၤ မှၴၤ လၲဘးဟဴ လီၤစးဆဲးကၳး ဟၴ န,
\q1
\v 15 “ကၲ꤮ ယၤရၳဆူၤလၴၤ\f + \fr 12:15 \ft ဒၲ ကြီငှိ မၤ အၤ ဟၴ န, “ဇီအိၤ အၤ ဖၳပြှဲၤမဴၤ”\f* ဗှီးဖၳ သီး꤮! သဲအီၤဆၴး တဲး လၤဟူး တဲးမှၴ နီ! မူမဴး လၤဟူး, သီး ခွီစဴဖူၤ ဒူနှီ မှူၤအဴလူ တၤလိဖၳ ရဴ အၤ ဟူးတိးကှၲုး ဒၲ သီးအိၤ ဟဴ။”\f + \fr 12:15 \ft ဇဲခၤရှးယၲၤ ၉:၉\f*
\p
\v 16 ဘီနၲုၤအၤခဲး အၤ ခိးပၤစှဲ တၤဟၴၤ သဲညၴးပျိးဟီ တှဲၤမှၴၤထွှိးထူၤ အၤငှိလၤဆ ယၴးတၤဟၴၤ ဟီတိၤ။ တှဲၤ ယၴးတၤဟၴၤ နၲုၤမၤ အၤ မှၴၤ လၲဘးထူၤဟဴ ပြှဲၤပြှိၤ အၤ တှဲၤဟၴအိၤနှၴၤ မၳ꤮ နၳၤခဲး တၤဟၴၤဟဴ။ မၤနရဴ, ဘီ ဘူၤစဲၤ ယၴၤဆၳူ ကှၤကၤထူၤ ထၲုးဟဴ ဒၲ မှဴခၳၤ အၤခဲးနၲုၤ, အဲၤသီး သဲနှၴထူၤဘဲၤ နိၤပြဲ န အၤ မှၴၤ တှဲၤယၴးတၤဟၴၤနၲုၤ အၤ တိးလှဴး န ပြှဲၤပြှိၤ အၤ တှဲၤဟၴအိၤနှၴၤ မၳ꤮ နၳၤခဲး တၤဟၴၤ။ ရဴ အၤ ခိးပၤစှဲ တၤဟၴၤ သဲနှၴထူၤ တှၲုဘဲၤ န အၤ မှၴၤတိး ပှၴလှဴး လၳး ဖၳ ပြှဲၤပြှိၤ ဟၴအိၤနှၴၤ နၲုၤတၤဟၴၤ။
\p
\v 17 ကၤယး ဘဲမှၳၤ ဒၲ အၤ မူထၴူၤ ယၴၤဆၳူ အဲထၴၤ ခၳးလၤစၤရၳ ဒၲ လှၲုးကၳး ရဴ မှၴၤထွှိးပြှဲၤ ကှၤခၴူး လၳး တၤဟၴၤနၲုၤ, အဲၤသီး ဟၴဆိၤလှၲုး ပျၴၤဟူး ပှၴ ပှိ အၳး ဖၳ အဲၤသီး မူထၴူၤ နၲုၤ။
\v 18 အဲၤသီး နှီဟၲုး လၤဟူး န ဘူၤစဲၤ ယၴၤဆၳူ မှၴၤ တၤကျီခိခၴူၤ ပှၴ အၳး တှဲၤယၴး အၤခၳၤအၤခၴူး, အဲၤသီး ထၴၤစၲု မူပျၳၤမူဖဲၤ လၳး န တှဲၤရီၤတှဲၤကူး ယၴး အၤခၳၤအၤခၴူး ဟဴ။
\v 19 ဖၳနၲုၤရဴ ဖၤရီၤဆူဲဖၳ တၤဟၴၤ ဟၴ နှီဒၴူ လၳး တၲၤပြှဲၤ န တၲၤပြှဲၤ ဖၳတၴး ဟၴရဴ, “မူမဴးလၴ! ပှဲၤ ဟၴပၴ ပှး အဲၤသီး တိၤဟဴ။ ဟၴၤခၳၤ တၲၤဘၤလှဴး ကြွိးကှၲုး လှဴး လၳးခၴူး ဟဴ!”
\s1 ယၴၤဆၳူ ဟၴပြှိၤ အိၤနှၴၤ ရှၴ နှီဒၴူ အၤတှဲၤသၴူး အၤရီၤအၤကူး
\p
\v 20 ကၤယး စၲု လၤဟူး တှဲၤစၲုတၤလွိ ပွဲၤဒၳၤ ဒၲ အၤ ကှံ စၲု စဴဘဲး စဴမၤရူၤ ဒၲ ဗှီးယၤရၳဆူၤလၴၤ ယၴးတၤဟၴၤ အၤကျဲးနၲုၤ, ကြီမၴူးစၲၤဖၳ အိၤကှၲုး တၤဟၴၤ။
\v 21 ကြီဖၳ ယၴးတၤဟၴၤနၲုၤ, အၤ စၲုတိး ဒၲ ခၳးဖီလီၤပၳၤ အၤ အိၤ, ရဴ အၤ ဟၴ လၳး န, “သရ, ပှဲၤ သဲ မူထၴူၤ ကှၲုးလး ဘူၤစဲၤ ယၴၤဆၳူ။” ခၳးဖီလီၤပၳၤ မၤ ဗှီးဘၴၤသၤစဲဒၤ, ကဲလၤလီၤ ကှၴဖၳ တၲၤပြှဲၤ။
\v 22 ခၳးဖီလီၤပၳၤ စၲု ဟၴဆိၤ ပှၴ ခၳးအဲၤဒြၳ ရဴ အဲၤ န ခၳးအဲၤဒြၳ စၲု ဟၴဆိၤလှၲုး ပှၴ ယၴၤဆၳူ။
\p
\v 23 ရဴ ဘူၤစဲၤ ယၴၤဆၳူ ဟၴ န, “ဆၲုခဲး ဟူးတှၲုဟဴ ဒၲ ပြှဲၤလှၳၤကၤယး အၤဖၳခၳးယၴး ကှံ နှီဘဲၤဟဴ တှဲၤတၤရၴူးဒၳၤ တၤရၴူးထၳး ဟဴ။
\v 24 ဗး ဟၴစဴစဴ သီး, ဘှၲုကၳးလးပျဴၤ တၲၤပျဴၤနၲုၤ, အၳး ကီၤ အီၤလှၲုတှး လၳး ဒၲ ဟၴၤခၳၤ တိၤ ဟၴနၲုၤ, အၤ ဖဲထူၤ အၤ သဲၤထူၤ စှူတိၤ။ မၤနရဴ အၳး ကီၤ အီၤလှၲုတှး လၳး ဟၴနၲုၤ, အၤ ကှံ ဖဲထူၤ သဲၤထူၤ အဲနူၤစဴ ပှး။\f + \fr 12:24 \ft ဘူၤစဲၤ ယၴၤဆၳူ မၤ အၤသူန ဘှၲုကၳးလးပျဴၤ တၲၤပျဴၤ နၲုၤဟဴ။ သူဖၳ အၳး ကှံ နှီဘဲၤ သဲထွှိးပြှဲၤ အၤသဲး အၤညၴးနၲုၤ, အၤ ခူသၴူး ဟဴ အၤသဲ ဒၲ တိးလူး ဟီၤထံၤလှိၤ ဟဴ။\f*
\v 25 ကၤယး ဒၲ အၤ မှိၤ နှီဒၴူ အၤ သဲထွှိးပြှဲၤ ဒၲ ဟၴၤခၳၤယၴး တၲၤပြှဲၤပြှဲၤ နၲုၤ, အၤ နှီဘဲၤ သဲထွှိးပြှဲၤ တၤစှၳပြှဲၤ တိၤ။ မၤနရဴ ကၤယး ဒၲ အၤ ကီၤ သဲလိး နှီဒၴူ အၤ သဲထွှိးပြှဲၤ ဒၲ ဟၴၤခၳၤယၴး တိၤ တၲၤပြှဲၤပြှဲၤ နၲုၤ, အၤ ကှံ နှီဘဲၤ သဲထွှိးပြှဲၤ တၤစှၳပြှဲၤ ပှး။
\v 26 အၳးပၴးပၴး꤮ ဘဲၤဘဲၤ ဒၲ အၤ မှၴၤ ဗး တှဲၤမှၴၤ နၲုၤ, အၤ ဘဲၤကြွိး ဗးခၴူး။ တံမၤ, ဗး အိၤဘီတၴး꤮ တၲၤဖိၤ ဘဲၤဘဲၤ, အဲၤ ကှံ အိၤကှၲုး ဘီနၲုၤ ပှး။ ဗးဖဲး ကှံ မှၴၤလီးမှၴၤတၤခဲး ကၤယး ဒၲ အၤ မှၴၤ ဗး တှဲၤမှၴၤ နၲုၤတၲၤပြှဲၤ ပှး။
\s1 ယၴၤဆၳူ ဟၴလှၲုး ပှၴ အၳး န အၤတှဲၤသၴူး အၤရီၤအၤကူး
\p
\v 27 “အၤ စှၴူး နူၤစဴ ဗး သဲပျဴၤ။ ဗး တိးဘဲၤ ဟၴ ဖၳတၴး? ‘ကၲ꤮ ဗးဖဲး သဲဒိး, နဴးခူဘဲၤ တဲး ဗး န တှဲၤစှၴူးတှဲၤစှံၤ ယၴး တဲးမှၴ နီ꤮’ ဗး တိးဘဲၤ ဟၴ ဖၳနၲုၤ ဟဲး? ဗး တိးဘဲၤ ဟၴ ဖၳနၲုၤ တိၤ။ ဗး ဟူးလှူၤ နူး ဟဴ ဒၲ တှဲၤယၴးနၲုၤ အၤညၴးဟဴ။
\v 28 ကၲ꤮ ဖဲး, နှဲၤ တၤရၴူးဒၳၤထၳး စဴ ဘ꤮ တၴး နၲုၤ, ဒၴူလှၲုး ပှၴ အၳး နီ꤮။”
\p ယၴးတၲၤဖှၲုရဴ ငှိ အိၤ ဒၲ မှဴခၳၤ ဟၴတှး န, “ဗး ဒၴူလှၲုး ထၲုးဟဴ ဗး တှဲၤတၤရၴူးဒၳၤ တၤရၴူးထၳး ဟဴ, ဗး ကှံ ဒၴူလှၲုး ခၴူးသူ ပှး။”
\v 29 ကၤယး ဘဲမှၳၤ အိၤ လၤဟူး ဘီနၲုၤ တၤဟၴၤ နှီဟၲုး လၤဟူး အၤပြှၤယၴး ရဴ တၤဟၴၤဟၴၤ နၲုၤ အၤ ဟၴ လၤဟူး န, မဴကြှဴး ပြှၤရံပြှၤတဲ, တၤဟၴၤဟၴၤ ရဴ အၤ ဟၴ န, မှဴခၳၤ တၤနၴဖၳ ဟၴဘဲၤတှး လၳး။
\p
\v 30 “ငှိပြှၤထူၤ ယၴးနၲုၤမၤ သီး လှၴနှီဘွီ နှီတၤရၴူး အၤညၴးပြဲ, ဗးညၴး မှတိၤ,” အၤ ဟၴ အဲၤသီး ဖၳနၲုၤ။
\v 31 “ခိးညှရဴ ဆၲုခဲး ဟူးတှၲုဟဴ ဒၲ အၳး ကှံ စီၤရူၤ ပြှဲၤလှၳၤ ဟၴၤခၳၤဖၳ ဟဴ။ ခိးညှရဴ ဆၲုခဲး ဟူးတှၲုဟဴ ဒၲ အၳး ကှံ ဗှဲထၴၤကူး ခီးနၴရီၤစှူ ခၳၤကျဴ စၴၤထၲၤ ဒၲ အၤ ပၲ ကၤယး ဒၲ အၤ ဇှံအၴၤတိၤ တၤဟၴၤ ယၴးနၲုၤ တၲၤဒှၲုး ဟဴ။
\v 32 မၤနရဴ ဆၴူ꤮ အၳး မှံးသၴူးထူၤလၲးဟဴ ဗး ဒၲ တိးလူး ဟီၤထံၤလှိၤ အၤခဲးပှးနၲုၤ, ဗး ကှံ အဲဟူး လှဴး ကၤယး ပွှိး꤮ တၲၤပြှဲၤ ဒၲ ဗးအိၤ ပှး။”
\v 33 အၤ ဟၴ ဖၳယၴး နၲုၤမၤ အၤ သဲဇှံ ဒၴူလှၲုး သဲညၴး ပှၴ အၳး န အၤ ကှံ သၴူး ဖၳတၴး ပှး နၲုၤပြဲ။
\p
\v 34 ကၤယး ဘဲမှၳၤ ဟၴဆံၤ န, “ပှဲၤ နှီဟၲုးနဴ တှဲၤသိူတှဲၤသူၤ ဟၴ န ခြီနၲုၤ အၤ ဘဲၤ အိၤထွှိးပြှဲၤ တၤစှၳပြှဲၤ ဗး, ရဴ နှဲၤ စၲု ဟၴတှၲု န, ‘အၳး ဘဲၤ မှံးသၴူးထူၤ ပြှဲၤလှၳၤကၤယး အၤဖၳခၳးယၴး ဒၲ ဟီၤထံၤလှိၤ’ ဖၳတၴး? ‘ပြှဲၤလှၳၤကၤယး အၤဖၳခၳး’ မၤ အၳးပၴး?” အၤ ဟၴ လၤဟူး ဖၳနၲုၤ။
\p
\v 35 ယၴးတၲၤဖှၲုရဴ ဘူၤစဲၤ ယၴၤဆၳူ ဟၴလှူၤ နှီဒၴူ အၤနှၴ န, “တှဲၤလီး ယၴးနၲုၤ အၤ အိၤကှၲုးပှိ န သီး တၤပျှၲၤဖၳ ပှးပြဲ။ ဘီ တှဲၤလီး အိၤကှၲုးပး န သီး အၤခဲးနၲုၤ, တၤရှၳ စၲုပျၴၤဟူး လၤဟူး။ တှဲၤခီ ကှံ ဟူးတှၲု ခၴူး သီး ပှး။ ကၤယး စၲု ဒၲ တှဲၤခီကျဲး တၲၤပြှဲၤနၲုၤ, အၤ စၲုတိး ဘီတၴးနၲုၤ, အၤ သဲညၴး နှီဒၴူ အၤနှၴ တိၤ။
\v 36 သူဖၳ သီး ကှံ ထွှိးထူၤ တှဲၤလီးဖၳ တၤဟၴၤနၲုၤ, ဘီ တှဲၤလီး အိၤကှၲုးပး န သီး အၤခဲးယၴး, ဇှံအၴၤ လၤဟူး အဲၤ နီ꤮။” အၤ ဟၴဘဲၤ ထၲုး ဖၳနၲုၤ ရဴ အၤ ထၴၤစၲု တၤဖး အှၲုခိကူး န အဲၤသီး။
\s1 ကၤယး ဆိးဒိး တှဲၤဇှံတှဲၤညှ
\p
\v 37 ဘူၤစဲၤ ယၴၤဆၳူ ဒၴူလှၲုး ပှၴ စဴ အဲၤသီး လှဴး တှဲၤမှၴၤ တၤကျီခိခၴူၤ ယၴးတၤဟၴၤ ဒၲ အဲၤသီး မဲၤသဲၤညၴး စဴ တၤဒၲၤရဴ အၤ ဇှံအၴၤ ပးနူးဟီ လၳး တိၤတိၤ။
\v 38 ဒၲ အၤ ဇှံအၴၤ ဖၳယၴး တိၤ အၤခၳၤအၤခၴူး, အၤတိး လှဴးဟဴ ပြှဲၤပြှိၤ ယၤဆူယၤ လှၴဟၴအိၤနှၴၤ အၤငှိယၴး န,
\q1 “ကၲ꤮ ဖဲး, အၳးပၴး ဇှံအၴၤဟဴ ပှဲၤ ဟၴဆိၤဒၲၤညး ပှၴ အၳး ယၴးနၲုၤ တၤဟၴၤ ပၴး? နှဲၤ ဒၴူလှၲုး ပှၴဟဴ နှဲၤ တှဲၤပြှိၤတှဲၤပြှူး ယၴး န အၳးပၴးဟဴ?”\f + \fr 12:38 \ft ယၤဆူယၤ ၅၃:၁\f* ပြှဲၤပြှိၤ ယၤဆူယၤ ဟၴဖၳနၲုၤ။
\p
\v 39 မှၴၤတၴးဟၴရဴ အဲၤသီး ဇှံအၴၤဘဲ တိၤ ဟၴနၲုၤ, ပြှဲၤပြှိၤ ယၤဆူယၤ ဟၴကှၲုးပး န,
\q1
\v 40 “သူဖၳ အဲၤသီး ကှံ ကှၤခၴူးတိး တဲး လၤဟူး ဘူၤစဲၤ တဲးမှၴ, ထၲုးတိၤ သူဖၳ အဲၤသီး နဴးဇၤဆီးမှၴ တဲး လၤဟူး အၤနှၴ န ဘူၤစဲၤ တဲးမှၴ နၲုၤရဴ, ဘူၤစဲၤ မှၴၤခီဟဴ အဲၤသီး မဲၤသဲၤ, ဘူၤစဲၤ မှၴၤပြၴူးဟဴ အဲၤသီး သဲပျဴၤ ခၳၤခၴူး အဲၤသီး မူထၴူၤ စှူ န အၤမဲၤသဲၤ တိၤ, အဲၤသီး တၤနှၴၤပျိးဘဲ လၤဟူး န အၤသဲပျဴၤ တိၤ။”\f + \fr 12:40 \ft ယၤဆူယၤ ၆:၁၀\f* အၤ ဟၴ ဖၳနၲုၤ။
\m
\v 41 ပြှဲၤပြှိၤ ယၤဆူယၤ ဟၴဖၳယၴး မှၴၤတၴးဟၴရဴ အၤ မူထၴူၤနဴ ဘူၤစဲၤ ယၴၤဆၳူ အၤ တၤရၴူးဒၳၤတၤရၴူးထၳး တံရဴ အၤ ဟၴ လၳးရီၤလၳးကူး ဖၳယၴး ပြဲ။
\p
\v 42 မၤနရဴ ဘီနၲုၤခဲး ကၤယး ဇှံအၴၤ ရှိအဲလး ဘူၤစဲၤ ယၴၤဆၳူ။ ယၳဒၤဖၳ ခၳၤကျဴဒၳၤ ကၤဆၳၤထၳး အၤကျဲး တၤဟၴၤနၲုၤ အၤ ဇှံအၴၤကှၲုး စဴ လၳး စဴ။ မၤနရဴ သဲအီၤဆၴး န ဖၤရီၤဆူဲဖၳ တၤဟၴၤ ဗှဲထၴၤကူး အဲၤသီး ဒၲ တှဲၤစဴဘဲး ဟိးကျဴး ရဴ, အဲၤသီး ဟၴဆိၤထၴၤ လှၲုးဘံၤ ပှၴ အၳး န အၤတှဲၤဇှံ တိၤ။
\v 43 မှၴၤတၴးဟၴရဴ, အဲၤသီး သဲဇှံ နဴးထၳၤသဲနှီ လၤဟူး အၤနှၴ န ပြှဲၤလှၳၤ ကၤယး နၲုၤ အၤဒၳၤ လၲကျဴး စဴ န အၤ သဲဇှံ နဴးထၳၤသဲနှီ အၤနှၴ န စဴမၤရူၤ စဴ။
\s1 ဘူၤစဲၤ ယၴၤဆၳူ အၤလှးအၤငှိ ကှံ စီၤရူၤ အၳး ပှး
\p
\v 44 ယၴးတၲၤဖှၲုရဴ ဘူၤစဲၤ ယၴၤဆၳူ အဲထိးထူၤ န, “ဘီ ကၤယး တၲၤပြှဲၤပြှဲၤ ဇှံအၴၤ ဗး အၤခဲးနၲုၤ, အၤ ဇှံအၴၤ တံ ဗး မှတိၤ, အၤ ဇှံအၴၤ တှၲုကှၲုးဟဴ ပြှဲၤ ဒၲ အၤ နဴးဟူးလှူၤ ဗးယၴး တၲၤပြှဲၤ ဟဴ။
\v 45 ကၤယး ဒၲ အၤ မူထၴူၤ ဗး နၲုၤ, အၤ မူထၴူၤ ကှၲုးဟဴ ပြှဲၤ ဒၲ အၤ နဴးလှူၤ ဗးယၴး တၲၤပြှဲၤ ဟဴ။
\v 46 သူဖၳ လှဴး꤮ ကၤယး ဒၲ အၤ ဇှံအၴၤ ဗး တၤဟၴၤ ကှံ အိၤပှး တဲး ဒၲ တှဲၤခီကျဲး တဲးမှၴ နၲုၤ ဗး ဟူး လီးတၤခဲးထူၤ ဖၳ တှဲၤလီး တၲၤမၴး ဒၲ ဟၴၤခၳၤ ယၴးနၲုၤဟဴ။
\p
\v 47 “ကၤယး တၲၤပြှဲၤပြှဲၤ ကီၤ နှီဟၲုး ဗးလှးဗးငှိ ရဴ အၤ ကှံ ဇှံအၴၤတိၤ ဟၴနၲုၤ, ဗး စီၤရူၤ လၳး တိၤ။ မှၴၤတၴးဟၴရဴ, ဗး ဟူးလှူၤ ဒၲ ဟၴၤခၳၤ ယၴးနၲုၤမၤ, ဗး ကှံ ဟူး စီၤရူၤ အၳး အၤညၴးနၲုၤ မှတိၤ, ဗး ကှံ ဟူး မှၴၤဆီးပျဲကှၤ အၳး အၤညၴးပြဲ။
\v 48 ကၤယး ဒၲ အၤ ထၴဆံၤ ဗး ရဴ အၤ ဖၴူဆံၤ ကှၲုး ဗးလှးဗးငှိ တိၤ တၤဟၴၤနၲုၤ, ပြှဲၤစီၤရူၤ အဲၤသီး အၤ အိၤတၲၤပြှဲၤ။ မှဴညၴးမှဴသဲး ဒၲခၴူးလၲ တၲၤညၴးပှး နၲုၤ, ငှိ ဒၲ ဗး ဟၴဘဲၤ ယၴးတၤဟၴၤ ကှံ ထွှိး အဲၤသီး ပြှဲၤစီၤရူၤ တှဲၤ ပှး။
\v 49 မှၴၤတၴးဟၴရဴ, ဗး ဟၴဘဲၤ ယၴးနၲုၤ, ဗး ဟၴဘဲၤ န ဗး တၤရၴူးဆိူၤဆဴး နှီဒံၤ နၲုၤ မှတိၤ။ မှတၲၤခိနၲုၤ ဗး ဟၴဘဲၤ ဖၳ ဗးဖဲး ဒၲ အၤ နဴးဟူး ဗးယၴး တၲၤပြှဲၤ နဴးဟၴဘဲၤ ဗး နၲုၤပြဲ။
\v 50 ဗး သဲညၴး န ဗးဖဲး အၤ တှဲၤမၴၤကူးငှိ ယၴးနၲုၤ အၤ သၳးစၲု အၳး ဒၲ တှဲၤထွှိးပြှဲၤ တၤစှၳပြှဲၤ။ ဖၳနၲုၤရဴ ဗး ဟၴ ဖၳ ဗးဖဲး နဴးဟၴ ဗး နၲုၤတၤဟၴၤ ပြဲ။”
\c 13
\s1 ဘူၤစဲၤ ယၴၤဆၳူ ဆီးပျီး ပှၴ အၤ ခိးပၤစှဲ တၤဟၴၤ အၤခးဒှၲုၤ
\p
\v 1 ဘီ တှဲၤစၲုတၤလွိပွဲၤ ဘဲၤတူၤ ဟီတိၤ အၤခဲးနၲုၤ, ဘူၤစဲၤ ယၴၤဆၳူ သဲညၴးဟဴ န ဆၲုခဲး ဒၲ အၤ ကှံ ဘဲၤ ဗီးကူး ဟၴၤခၳၤ ရဴ အၤ ဘဲၤ ကှၤ ဒၲ အၤဖဲးအိၤ နၲုၤ အၤ ဟူးတှၲုဟဴ။ ရဴ အၤ မှိၤနှီ အၤ ခိးပၤစှဲ ဒၲ အၤ အိၤ ဒၲ ဟၴၤခၳၤ ယၴးတၤဟၴၤ ပွှိး꤮ တၲၤဖှၲု စဴ။ အၤ မှိၤ တှၲု စဴ အဲၤသီး ဒၲ အၤ တၤဒံၤ စဴ။
\p
\v 2 ဘီနၲုၤခဲး ဘူၤစဲၤ ယၴၤဆၳူ န အၤ ခိးပၤစှဲ တၤဟၴၤ အၴၤ လၤဟူး ပး ဒီး မှဴဟၴ။ ရဴ ခၳးဆီူမိၤ အီၤစၤကရီယိၤ အၤဖၳခၳး ယၳဒၤ အီၤစၤကရီယိၤ ယၴးတၲၤပြှဲၤနၲုၤ, သူဖၳ အၤ ကှံ အီၤဆဲးတှးကူး ဘူၤစဲၤ ယၴၤဆၳူ အၤညၴးနၲုၤ, ခီးနၴရီၤစှူ ခၳၤကျဴ စၴၤထၲၤ ဟၴဘဲၤနှၲုး ထၲုးဟဴ အၤငှိ ဒၲ လၳး သဲပျဴၤကၳး ဟဴ။
\v 3 ဘူၤစဲၤ ယၴၤဆၳူ သဲညၴးဒံၤဟဴ န အၤဖဲး ဒၴူတှး ထၲုးလှဴးဟဴ လၳး တှဲၤပြှိၤပြှူး ဆိူၤဆဴး ဒၲ တှဲၤလှဴး꤮ ပျီး အၤခၳၤ ဟဴ။ အၤ သဲညၴး န အၤ အိၤ ဒၲ စဴမၤရူၤ အိၤဟူး ရဴ အၤ ကှံ ကှၤခၴူး ခၴူးသူ ဒၲ စဴမၤရူၤ အၤ အိၤ ပှး။
\v 4 ဖၳနၲုၤရဴ အၤ ကၤထဴၤ ဒၲ အဲၤသီး လှၴအၴၤ ဒီးရှဲ ခးဆၴူ ရဴ အၤ ပျွိကူး အၤ စှၤကျဴးထၳး ထၲုးရဴ အၤ စဴးမၤ အၤညှတှး န ကၤထိး လှၴထံသၳး တၲၤဘၤ။
\v 5 အၤ မှၴၤထၲုး ဖၳနၲုၤရဴ, အၤ ဇံးနှၲုး ထၴူး ဒၲ ဘၴးလှဴ တၤအဲၤဒၳၤ ကၳးဇှး တၲၤဘဲၤ အၤကၳး ရဴ အၤ စထူၤ ဆီးပျီး ပှၴ အၤ ခိးပၤစှဲ တၤဟၴၤ အၤခးဒှၲုၤ။ ရဴ အၤ ထံသၳးကူး ပှၴ အဲၤသီး န ကၤထိး ဒၲ အၤ စဴး ဒၲ အၤ ညှတှးကၳး နၲုၤတၲၤဘၤ။
\p
\v 6 အၤ စၲုတိး ဒၲ ခၳးဆီူမိၤ ပၴၤတၤရၳ အၤ အိၤ ရဴ အၤ ဟၴဆံၤ လၳး န, “ဘူၤစဲၤ နှဲၤ ကှံရှၴ ဆီးပျီး ဗး ခးဒှၲုၤ ဟဲး?”
\p
\v 7 ရဴ ဘူၤစဲၤ ယၴၤဆၳူ ဟၴကှၤခၴူးဆံၤ လၳး န, “ဗး စၲုမှၴၤ တှၲု ဖၳယၴး မၤမှၴၤတၴးဟၴရဴ ခိးညှယၴး နှဲၤ သဲညၴး ဟီတိၤ တၤဒၲၤရဴ တၲၤညၴးညၴး ပှးနၲုၤ, နှဲၤ သဲညၴးပျိးဒံၤ ပှး။”
\p
\v 8 “တိၤ꤮, နှဲၤ ဘဲၤ ဆီးပျီးနှီ ဗး ခးဒှၲုၤ တၤကီၤ꤮ တိၤ,” ခၳးပၴၤတၤရၳ ဟၴဆံၤ လၳး ရဴ ဘူၤစဲၤ ယၴၤဆၳူ ဟၴ လၳး န, “ဗး ကီၤ ဆီးပျီးနှီ နှဲၤ တိၤ ဟၴရဴ, နှဲၤ ထွှိး ဗး ခိးပၤစှဲ မှတိၤ။”
\p
\v 9 ရဴ ခၳးဆီူမိၤ ပၴၤတၤရၳ ဟၴ ခၴူး န, “ကီၤ မှၴၤဖၳနၲုၤရဴ, ဘူၤစဲၤ, ဆီးပျီး တံ တဲး ဗး ခးဒှၲုၤ တဲးမှၴ။ ဆီးပျီး တှၲု ပှၴကှၲုး လှဴးဒံၤ ဗး တၤခၳၤ န ဗး ခၳၤကျဴ ယၴးနၲုၤ။”
\p
\v 10 ရဴ ဘူၤစဲၤ ယၴၤဆၳူ ဟၴဆံၤ ကှၤခၴူး လၳး န, “ကၤယး ဒၲ အၤ အီၤလှၲု ထၲုးဟဴ ထၴူး တၲၤပြှဲၤနၲုၤ, အၤနှၴ တၲၤပြှဲၤလှဴး အၤ ပျီးလှဴးဟဴ, အၤ လိၤ ဆီးပျီး ပြဲတံ အၤခးဒှၲုၤ ပြဲ။ သီး သဲပျဴၤ မွှိးပျီးသီးပျိၤ လှဴးဟဴ ဗး, မၤနရဴ အၤ မွှိးပျီးသီးပျိၤ လှဴး ပွှိး꤮ တၲၤပြှဲၤ တိၤ။”
\v 11 မှၴၤတၴးဟၴရဴ အၤ သဲညၴး န အၳး ကှံရှၴ အီၤဆဲးတှးကူး လၳး တၲၤပြှဲၤ ပှး, တံရဴ အၤ ဟၴ န သီး မွှိးပျီးသီးပျိၤ လှဴး ပွှိး꤮ တၲၤပြှဲၤ တိၤ, အၤ ဟၴ ဖၳနၲုၤ ပြဲ။
\p
\v 12 ဘီ အၤ ဆီးပျီး ထၲုးဟဴ အဲၤသီး ခးဒှၲုၤ အၤခဲးနၲုၤ, အၤ သူထူၤ ခၴူးသူ အၤစှၤကျဴး ရဴ အၤ ကှၤခၴူး အိၤနူး ခၴူးသူ ဒၲ အၤခးလှၴ။ ရဴ အၤ ဆၳၤဒူး အဲၤသီး န, “ဗး မှၴၤ ပှၴ သီး ဖၳယၴး နၲုၤမၤ သီး သဲညၴးပျိး လၤဟူး ဟဲး?” အၤ ဟၴ ဖၳနၲုၤ။
\v 13 “‘သရ,’ တိၤမၤန, ‘ဘူၤစဲၤ,’ သီး အဲ လၤဟူး ဗး ဖၳနၲုၤမၤ အၤတိး ပြဲ, မှၴၤတၴးဟၴရဴ ဗး ထွှိး မှလၤကိး ဖၳ သီး အဲ ဗး နၲုၤနၲုး꤮။
\v 14 ဖၳနၲုၤရဴ ခိးညှယၴး ဗး ထွှိး သီး ဘူၤစဲၤ သီး သရ စဴ ရဴ ဗး ကီၤ ဆီးပျီး ပှၴ သီး ခးဒှၲုၤ ကီၤဟၴရဴ သီး တိး ဆီးပျီး ပှၴကှၲုး လၳး ခးဒှၲုၤ တၲၤပြှဲၤ န တၲၤပြှဲၤ နီ꤮။
\v 15 ဗး မှၴၤကူး ပှၴ သီး လှၴကြွိး မှၴၤဘူဘံး ယၴးတၲၤစၲၤ ဟဴ။ သီး တိး ကြွိးမှၴၤကှၲုး လၤဟူး ဖၳ ဗး မှၴၤ ပှၴ သီး ယၴးနၲုၤ။
\v 16 ဗး ဟၴစဴစဴ သီး, လၳၤလၴနၲုၤ အၤဒၳၤကျဴး န အၤဘူၤစဲၤ တၲၤပြှဲၤ꤮ တိၤ။ ကၤယး ဒၲ အၳး နဴး လၳး ယၴးတၲၤပြှဲၤနၲုၤ အၤဒၳၤကျဴးလၲ န အၤ နဴး လၳး နၲုၤတၲၤပြှဲၤနၲုၤ အၤ အိၤ တၲၤပြှဲၤ꤮ တိၤ။
\v 17 ခိးညှရဴ သီး သဲညၴး လၤဟူး ဟဴ တှဲၤယၴးတၤဟၴၤ ဟဴ။ သီး ကီၤ အိၤထွှိးပြှဲၤ ကြွိးမှၴၤ တှဲၤယၴးတၤဟၴၤ ဟၴနၲုၤ, သီး ကှံ နှီဘဲၤ တှဲၤဆဴးရီၤ။
\s1 ဘူၤစဲၤ ယၴၤဆၳူ ဟၴပြှိၤ အိၤနှၴၤ ရှၴ ဒၲ အၳး ကှံ အီၤဆဲးတှးကူး လၳး ပှး
\r (မသဲ ၂၆:၂၀-၂၅, မၤကၳ ၁၄:၁၇-၂၁, လၳကၤ ၂၂:၂၁-၂၃)
\p
\v 18 “ဗး သဲ ဟၴ လှဴးပျီး သီး ပွှိး꤮ တၲၤပြှဲၤ ဖၳနၲုၤ မှတိၤ။ လှဴး꤮ သီး ဒၲ ဗး နွိထူၤ ယၴးတၤဟၴၤ နၲုၤမၤ ဗး သဲညၴး နှီဒၴူ လှဴး သီး ပွှိး꤮ တၲၤပြှဲၤ။ မၤနရဴ သူဖၳ လီၤစးဆဲးကၳး ဟၴအိၤနှၴၤ ကှံ လၲဘးထူၤ အၤညၴးနၲုၤ, ‘ကၤယး ဒၲ အၤ အၴၤတှၲအိးတှၲကှၲုး တှဲၤ န ဗး ယၴးတၲၤပြှဲၤ သဲထၴၤ ဗး ရဴ အၤ တၤပှဲး ကှၤခၴူးကူး ဟဴ ဗး န အၤခးနှၲုၤကူး ဟဴ။’\f + \fr 13:18 \ft ထၳၤသဲထူၤ ၄၁:၉\f*
\p
\v 19 “ဆၴူ꤮ အၤ ထွှိးထူၤဟဴ ပှးနၲုၤ, သူဖၳ သီး ကှံ ဇှံအၴၤ န ဗး မၤ မၴၤဆီယၤ နၲုၤ တၲၤပြှဲၤဟဴ နၲုၤရဴ, ဗး ဟၴဆိၤလှၲုးကူး ပှၴ ဟဴ သီး ခိးညှ ဟဴ။
\v 20 ဗး ဟၴစဴစဴ သီး, ကၤယး တၲၤပြှဲၤပြှဲၤ ဒၲ အၤ အဲမှိၤဆံၤ ကၤယး ဒၲ ဗး နဴးဟူး အဲၤ ယၴးတၲၤပြှဲၤ နၲုၤမၤ, အၤ အဲမှိၤဆံၤ ဟဴ ဗး ဟဴ။ ကၤယး တၲၤပြှဲၤပြှဲၤ ဒၲ အၤ အဲမှိၤဆံၤ ဗး နၲုၤမၤ အၤ အဲမှိၤဆံၤ ဟဴ ပြှဲၤ ဒၲ အၤ နဴးဟူး ဗးယၴး နၲုၤတၲၤပြှဲၤ ဟဴ။”
\p
\v 21 အၤ ဟၴထၲုး ဖၳနၲုၤရဴ, အၤ ဆိးရှူၤ နူၤစဴ လၳးသဲပျဴၤ ရဴ အၤ ဟၴထၴၤ လှၲုးလီးကူး ပှၴ အဲၤသီး န, “ဗး ဟၴစဴစဴ သီး, ဒၲ သီးကျဲး ယၴးနၲုၤ ကၤယး ဒၲ အၤ ကှံ အီၤဆဲးတှးကူး ဗး ပှးနၲုၤ အၤ အိၤ တၲၤပြှဲၤ,” အၤ ဟၴလီးကူး အဲၤသီး ဖၳနၲုၤ။\fig Jesus eating last super with his disciples|lb00320.png|col||Louise Bass, The British & Foreign Bible Society 1994|ယၴၤဆၳူ အၴၤတှၲ တှဲၤစၲုတၤလွိပွဲၤ အၤဆဲၤအၴၤ န အၤခိးပၤစှဲၤ တၤဟၴၤ|JHN 13:21\fig*
\p
\v 22 အၤ ခိးပၤစှဲ တၤဟၴၤ မူအိၤတှူ နှီဒၴူ လှဴး လၳး တၲၤပြှဲၤ န တၲၤပြှဲၤ ရဴ အၤ သဲဇှံ ဟၴ ဘီတၴး တၲၤပြှဲၤ နၲုၤ, အၤ တၤနှၴၤပျိး လၤဟူး တိၤ, အၤ ထၴၤ တၤပှၤ လှဴးပျီး စဴ အဲၤသီး။
\v 23 ဒၲ အၤ ခိးပၤစှဲ အၤကျဲး ဒၲ အၤ မှိၤ နှီဒၴူ နူၤစဴ လၳး ယၴးတၲၤပြှဲၤနၲုၤ, အၤ အိၤနူးဖံၤ ဒၲ ဘူၤစဲၤ ယၴၤဆၳူ ခးဆၴူ တၲၤကၴူး။
\v 24 ခၳးဆီူမိၤ ပၴၤတၤရၳ နှၲုၤစၲု အၤခၳၤကျဴ ဒၲ အၤ အိၤနူးဖံၤ လၳး ခးဆၴူ နၲုၤတၲၤပြှဲၤ ရဴ အၤ ဟၴ လၳး န, “ဆၳၤဒူး အဲၤ နၲုၤ, အၤ သဲဇှံ ဟၴ မၤအၳးပၴး?” အၤ ဟၴဟၲုၤ စၲု လၳး ဖၳနၲုၤ။
\p
\v 25 အၤ တၤတၴၤရှဲး ဘူၤစဲၤ ယၴၤဆၳူ ရဴ အၤ ဟၴ လၳး န, “ဘူၤစဲၤ, နှဲၤ ဟၴ နၲုၤတၲၤပြှဲၤ မၤ အၳးပၴး?” အၤ ဆၳၤဒူး လၳး ဖၳနၲုၤ။
\p
\v 26 ဘူၤစဲၤ ယၴၤဆၳူ ဟၴ လၳး န, “ဗး တၲၤနှၲုး ခဴမၳး တၲၤကၴူး ဒၲ အီၤသွီဘၴးကၳး ရဴ ဗး ဒၴူရှဲး န လၳး နၲုၤတၲၤပြှဲၤ မၤ အဲၤဟဴ။” အၤ ဟၴထၲုး ဖၳနၲုၤ ရဴ အၤ ဖၴူ ခဴမၳး တၲၤကၴူး ရဴ အၤ တၲၤနှၲုး ဒၲ အီၤသွီဘၴးကၳး ရဴ အၤ ဒၴူစၲု န ဖဲးဆီူမိၤ အၤဖၳခၳး ခၳးယၳဒၤ အီၤစၤကရီယိၤ။
\v 27 ခၳးယၳဒၤ ဖၴူထၲုးထၲုး ခဴမၳး န, ခီးနၴရီၤစှူ ခၳၤကျဴ ဟူးနှၲုး ဒၲ လၳးကၳး။
\p “နှဲၤ ကှံရှၴ မှၴၤ အီးတၴးနၲုၤ, စၲု မှၴၤပြူးမဴး,” ဘူၤစဲၤ ယၴၤဆၳူ ဟၴ လၳး ဖၳနၲုၤ။
\v 28 မၤမှၴၤတၴးဟၴရဴ ဘူၤစဲၤ ယၴၤဆၳူ စၲု ဟၴတှၲု လၳး ဖၳယၴး မၴၤတၴး꤮ နၲုၤ, အဲၤသီး အိၤ ဘီ ဒီးရှဲ ခးဆၴူ နၲုၤတၤဟၴၤ သဲညၴး တၲၤပြှဲၤ꤮ တိၤ။
\v 29 ခၳးယၳဒၤ ယိး ပှံ ပှၴ အဲၤသီးရံး ခၳၤခၴူး, အဲၤသီး တၤဟၴၤဟၴၤ နၲုၤ, အၤ တၤနှၴၤ လၤဟူး ပြဲ န ဘူၤစဲၤ ယၴၤဆၳူ နဴးစၲု အီၤပြှီၤ လၳး န တှဲၤ ဒၲ အၤ လိၤ န ပွဲၤဒၳၤယၴး အၤညၴး တိၤမၤန အၤ နဴးစၲု ဒၴူ လၳး န ကၤယး ဆိးရှူၤဆိးဖဖၳ တၤဟၴၤ တှဲၤတၲၤစၲၤစၲၤ ပြဲ, အၤ တၤနှၴၤ လၤဟူး ဖၳနၲုၤ။
\v 30 ခၳးယၳဒၤ ဖၴူထၲုးထၲုး ခဴမၳး န, အၤ ထၴၤစၲု စဴ။ ဘီနၲုၤခဲး မၤ မှဴခီ ဟဴ။
\s1 ဘူၤစဲၤ ယၴၤဆၳူ ဟၴပြှိၤ အိၤနှၴၤ ရှၴ ခၳးပၴၤတၤရၳ န အၤ ကှံ ထၴဘီကူး လၳး ပှး
\r (မသဲ ၂၆:၃၁-၃၅, မၤကၳ ၁၄:၂၇-၃၁, လၳကၤ ၂၂:၃၁-၃၄)
\p
\v 31 ခၳးယၳဒၤ ထၴၤစၲု ထၲုးဟဴ အၤခဲးနၲုၤ, ဘူၤစဲၤ ယၴၤဆၳူ ဟၴ အဲၤသီး န, “ခိးညှယၴး ဆၲုခဲး ဟူးတှၲုဟဴ ဒၲ ပြှဲၤလှၳၤကၤယး အၤဖၳခၳး မှဟဴ ဗးယၴး ကှံ နှီဘဲၤဟဴ တှဲၤတၤရၴူးဒၳၤ တၤရၴူးထၳး ဟဴ။ စဴမၤရူၤ ကှံ နှီဘဲၤ ဒီးတံ တှဲၤတၤရၴူးဒၳၤ တၤရၴူးထၳး ဒၲ ပြှဲၤလှၳၤ ကၤယး အၤဖၳခၳးယၴး အၤ အိၤ ဟဴ။
\v 32 စဴမၤရူၤ ကီၤ နှီဘဲၤ ဒီးတံ အၤ တှဲၤတၤရၴူးဒၳၤ တၤရၴူးထၳး ဒၲ အဲၤ အိၤ ကီၤဟၴရဴ စဴမၤရူၤ ကှံ မှၴၤလီးမှၴၤတၤခဲး အၤဖၳခၳးယၴး န အၤနှၴ နှီဒံၤ ပှး။ အၤ ကှံ မှၴၤလီးမှၴၤတၤခဲး စဴ လၳး ခိးညှစဴ။
\p
\v 33 “ဗးဖၳဗးလှၴူၤ သီး, ဗး အိၤတှၲ ညှၴးကှၲုးပှး န သီး တိၤဟဴ။ သီး ကှံ မူပှၳးသံ ဗး ပှး။ ဖၳ ဗး ဟၴထၲုးဟဴ ယၳဒၤဖၳ ခၳၤကျဴခၳၤကျူး တၤဟၴၤနၲုၤ, ဗး ကှံ ဟၴ ပှၴ ပှိ သီး ခိးညှယၴး န ခးလှၴ ဒၲ ဗး ကှံရှၴ စၲု ယၴးနၲုၤ, သီး စၲုစှူတိၤ။
\p
\v 34 “ဖၳနၲုၤရဴ ခိးညှယၴး ဗး ကှံ မၴၤကူး သီး ငှိ အၤသဲး တၲၤမံး။ မှိၤ နှီဒၴူ လၤဟူး လၳး တၲၤပြှဲၤ န တၲၤပြှဲၤ နီ꤮။ ဖၳ ဗး မှိၤ နှီဒၴူ သီးနၲုၤ, သီး ဘဲၤ မှိၤ နှီဒၴူ လၳး တၲၤပြှဲၤ န တၲၤပြှဲၤ။
\v 35 သီး ကီၤ မှိၤ နှီဒၴူ လၳး တၲၤပြှဲၤ န တၲၤပြှဲၤ ဟၴနၲုၤ, အၳး ပွှိး꤮ တၲၤပြှဲၤ ကှံ သဲညၴး န သီး ထွှိး ဗး ခိးပၤစှဲ ပှး။”
\p
\v 36 “ဘူၤစဲၤ, နှဲၤ ကှံရှၴ စၲု ဘီတၴး တၲၤဖိၤတၴး ပှး?” ခၳးဆီူမိၤ ပၴၤတၤရၳ ဆၳၤဒူး လၳး ဖၳနၲုၤ။
\p ရဴ ဘူၤစဲၤ ယၴၤဆၳူ ဟၴဆံၤ လၳး န, “ခးလှၴ ဒၲ ဗး ကှံရှၴ စၲု ယၴးတၲၤဖိၤနၲုၤ, ခိးညှရဴ နှဲၤ ကြွိးစၲု စှူ ကှၲုးဟီ ဗး တိၤ။ မၤနရဴ နှဲၤ ကှံ ကြွိးစၲု ကှၲုးနိၤ ဗး ဒၲခၴူး ပှး။”
\p
\v 37 “ဘူၤစဲၤ, ဗး ကှံ ကြွိးစၲုကှၲုး နှဲၤ ခိးညှရဴ အၤ စၲု စှူတှၲုတိၤရဴ မှၴၤတၴး? ဗး အိၤ တၤရီၤတၤရူး အိၤနှၴၤဟဴ ဗးနှၴ န ဗး ကှံ သၴူး ဒၲ နှဲၤညၴးဟဴ ယၴး။” အၤ ဆၳၤဒူး လၳး ဖၳနၲုၤ။
\p
\v 38 ယၴးတၲၤဖှၲုရဴ ဘူၤစဲၤ ယၴၤဆၳူ ဟၴဆံၤ လၳး န, “နှဲၤ အိၤ တၤရီၤတၤရူး အိၤနှၴၤ ဟဴ နှဲၤနှၴ န နှဲၤ ကှံ သၴူး ဒၲ ဗးညၴး မှလၤကိး ဟဴ ဟဲး? ဗး ဟၴစဴစဴ နှဲၤ, ဘီ ဆၴူးဖဲး အီၤအၳၤထူၤ တူၤဟီတိၤ နၲုၤ, နှဲၤ ကှံ ထၴဘီကူးဆံၤ\f + \fr 13:38 \ft တၤဟၴၤဟၴၤ နၲုၤ အၤ ဟၴ န ဆၳၤမွိ\f* အၳး န ဗး သဲညၴးနဴ အဲၤ တိၤ သၲုးဖှၲု စဴ ပှး,” အၤ ဟၴ လၳး ဖၳနၲုၤ။
\c 14
\s1 ဘူၤစဲၤ ယၴၤဆၳူ အီၤလဴး သဲပျဴၤ မှိၤကူး နှီဒၴူ အၤ ခိးပၤစှဲ တၤဟၴၤ
\p
\v 1 ဘူၤစဲၤ ယၴၤဆၳူ ဟၴ အဲၤသီး န, “သဲပျဴၤကှၳ သဲပျဴၤကှူး လၤဟူး တဲးမှၴ နီ꤮။ ဇှံအၴၤ လၤဟူး စဴမၤရူၤ ရဴ ဇှံအၴၤကှၲုး လၤဟူး ဗး နီ꤮။
\v 2 ဒၲ ဗးဖဲး အၤဟီၤကၳး နၲုၤ, ဟီၤဒဴကၳး လှၴအိၤ အၤခးလှၴ အိၤ အဲနူၤစဴ။ အၤ ကီၤ အိၤမှတိၤ ဟၴရဴ, ဗး စၲု ဟၴ တှၲု သီး မှၴၤတၴး? ဗး ကှံရှၴ စၲု တၤရီၤတၤရူး အိၤနှၴၤ ပှၴ ဟဴ သီး ခးလှၴ တၲၤဖိၤ ဟဴ။
\v 3 ဗး စၲု တၤရီၤတၤရူး ပှၴ ထၲုး သီး ခးလှၴ တၲၤဖိၤ ပှး ရဴ ဗး ဟူး ခၴူးသူ ဒၲ သီးအိၤ ပှး။ သူဖၳ သီး ကှံ ကှၤ အိၤတှၲကှၲုး န ဗး ဘီ ဗး လှၴကှၤအိၤ အၤခးလှၴ ယၴးပှးနၲုၤ ရဴ, ဗး ဟူး အဲကှၤ ခၴူးသူ ဒံၤ သီး ပှး နီ꤮။
\v 4 ကျူ ဒၲ ဗး ကှံရှၴ စၲု ယၴးတၲၤဖိၤနၲုၤ, သီး သဲညၴးပြဲ,” အၤ ဟၴ အဲၤသီး ဖၳနၲုၤ။
\s1 ဘူၤစဲၤ ယၴၤဆၳူ မၤ ကျူစၲု ဒၲ ဖဲး အၤ အိၤ
\p
\v 5 ခၳးသိမ ဟၴ လၳး န, “ဘူၤစဲၤ, နှဲၤ ကှံရှၴ စၲုတိး ဘီတၴး တၲၤဖိၤ နၲုၤ ပှဲၤ သဲညၴးတိၤ, ဖၳနၲုၤရဴ ပှဲၤ စၲု သဲညၴး စှူ ကျူ ဖၳတၴး?”
\p
\v 6 ရဴ ဘူၤစဲၤ ယၴၤဆၳူ ဟၴဆံၤ လၳး န, “ဗး မၤ ကျူ န တှဲၤမှတှဲၤစဴ န တှဲၤထွှိးပြှဲၤ ဟဴ။ ဗး ထွှိး ပှၴဟဴ အၳး ကျူစၲု ဒၲ ဖဲး အၤ အိၤ အၤခၳၤအၤခၴူး, အၳးပၴးပၴး꤮ ဘဲၤဘဲၤ, အၤ ကီၤ စၲု ဒီးတံ န ဗး တိၤ ဟၴနၲုၤ, အၤ စၲုတှၲု စှူ ဒၲ ဖဲး အၤ အိၤ တၲၤပြှဲၤ꤮ တိၤ။
\v 7 သီး ကီၤ သဲညၴး တှးတှၴၤဟဴ ဗး ဟၴနၲုၤ, သီး သဲညၴး တှၲုကှၲုး ဒံၤဟဴ ဗးဖဲး ဟဴ။ စထူၤ ခိးညှယၴး တှးပျၴၤဟူးနၲုၤ, သီး ကျူ သဲညၴး နူးဟဴ ဗးဖဲး ဟဴ ရဴ သီး ကျူ မူထၴူၤနဴ နူး ဟဴ အဲၤ ဟဴ။”
\p
\v 8 ခၳးဖီလီၤပၳၤ ဟၴ လၳး န, “ဘူၤစဲၤ, နှဲၤ ကီၤ ဒၴူလှၲုး ပှၴ တံ ပှဲၤ န ဖဲး ဟၴနၲုၤမၤ ပဴၤဟဴ။”
\p
\v 9 ဘူၤစဲၤ ယၴၤဆၳူ ဟၴဆံၤ လၳး န, “ခၳးဖီလီၤပၳၤ, ဗး အိၤတှၲကှၲုး န သီး ညှၴးကၳ꤮ လး စဴဟဴ ရဴ မၤ နှဲၤ သဲညၴးနဴ နူး ဗး တိၤ ဟဲး? ကၤယး ဒၲ အၤ မူထၴူၤနဴ ဗး နၲုၤ, အၤ မူထၴူၤနဴဟဴ ဖဲး ဟဴ။ ရဴ, ‘ဒၴူလှၲုး ပှၴ ပှဲၤ န ဖဲး,’ နှဲၤ စၲုဟၴတှၲု ဖၳနၲုၤ မှၴၤတၴး?
\v 10 ဗး အိၤကှၲုး ဒၲ ဖဲးကၳး ရဴ ဖဲး အိၤကှၲုး ဒၲ ဗးကၳး နၲုၤမၤ, နှဲၤ ဇှံအၴၤ နူးတိၤ ဟဲး? ဗး ဟၴဘဲၤ သီး ယၴးနၲုၤမၤ, ဗးငှိ နှီဒၴူဒံၤ မှတိၤ။ ဗး မှၴၤ တှဲၤ ယၴးတၤဟၴၤ နၲုၤမၤ ဖဲး ဒၲ အၤ အိၤ ဒၲ ဗးကၳးယၴး တၲၤပြှဲၤ မှၴၤနှီ လှဴးပျီး ပြဲ။
\v 11 ဘီ ဗး ဟၴ ပှၴ သီး န ဗး အိၤကှၲုး ဒၲ ဖဲးကၳး ရဴ ဖဲး အိၤကှၲုး ဒၲ ဗးကၳး ယၴးနၲုၤမၤ, တၤရှၳ ဇှံအၴၤ လၤဟူး။ သီး ကီၤ꤮ ဇှံအၴၤလး ဗး တိၤ ဟၴရဴ, ပၤတီတၤဒံၤ ရဴ သီး တိး မူ ဗး မှၴၤ တှဲၤတၤကျီခိခၴူၤ ဒၲ ဗး ဒၴူလှၲုး ထၲုးဟဴ နၲုၤတၤဟၴၤ ရဴ ဇှံအၴၤတှဲၤ ဒၲ ဗး ဟၴ ပှၴ သီး ယၴးတၤဟၴၤ နၲုၤ။
\v 12 ဗး ဟၴစဴစဴ သီး, ကၤယး ဒၲ အၤ ဇှံအၴၤ ဗး တၤဟၴၤနၲုၤ, အၤ ကှံ မှၴၤတှဲၤ ဒၲ ဗး မှၴၤထၲုးဟဴ ယၴးနၲုၤတၤဟၴၤ ပှး။ ဗး ကှံရှၴ စၲုဟဴ ဒၲ ဖဲး အၤ အိၤ အၤခၳၤအၤခၴူး, အၤ ကှံ မှၴၤဒၳၤ မှၴၤလှူ မှၴၤအဲလၲ ကျဴးပး စဴ န ယၴးတၤဟၴၤ ပှး။
\v 13 ဒၲ ဗးခၳၤဗးခၴူး ရဴ သူဖၳ အၳး ကှံ မှၴၤလီးမှၴၤတၤခဲးထူၤ ဗးဖဲး အၤညၴးနၲုၤ, သီး ကွီးတှဲၤ အီးတၴးတၴး꤮ ဘဲၤဘဲၤ, သီး ကီၤ ကွီး န ဗးမွှီၤ ဟၴနၲုၤ, ဗး ကှံ ဒၴူ သီး ပှး။
\v 14 သီး ကွီး တှဲၤအီးတၴးတၴး꤮ ဘဲၤဘဲၤ, သီး ကီၤ ကွီး န ဗးမွှီၤ ဟၴနၲုၤ, ဗး ကှံ မှၴၤပှၴ သီး ဖၳ သီး ကွီးနၲုၤ ပှး။
\s1 ယၴၤဆၳူ အဴလှူၤ ဒၲ အၤ ကှံ နဴးဟူး ပှၴ အဲၤသီး သဲစးဆဲး ဘူၤစဲၤ
\p
\v 15 “သီး ကီၤ မှိၤ ဗး ဟၴရဴ, သီး ကှံ နှီဒး စှၳးအၴၤ ဗး တှဲၤမၴၤကူးငှိ တၤဟၴၤ။
\v 16 ဗး ကှံ ကွီးထူၤ ဖဲး ဒၲ အၤ ကှံ သၳးတှး ပှၴ သီး ပြှဲၤမှၴၤစွှိ သီး တၲၤပြှဲၤ ဒၲ ဗး ခးလှၴ ယၴးနၲုၤ ပှး။ ရဴ အၤ ကှံ အိၤကှၲုး န သီး တၤစှၳပြှဲၤ ပှး။
\v 17 အဲၤ မၤ မှဟဴ သဲစးဆဲး ဘူၤစဲၤ ဟဴ။ အဲၤ ကှံ အီၤသိူအီၤသူး ဇှၳးကျူဇှၳးကျိး သီး န တှဲၤမှတှဲၤစဴ ယၴးနၲုၤ ပှး။ ပြှဲၤလှၳၤ ဟၴၤခၳၤဖၳ တၤဟၴၤ မူထၴူၤနဴ လၳး တိၤတိၤ, သဲညၴးနဴ လၳး တိၤတိၤ အၤခၳၤအၤခၴူး, အၤ အဲဆံၤ လၳး တိၤ ပှး။ မၤနရဴ သီး သဲညၴးဟဴ လၳး, မှၴၤတၴးဟၴရဴ အၤ အိၤထွှိးပြှဲၤ တှၲကှၲုး န သီး ရဴ အၤ ကှံ ဟူးအိၤ ဒၲ သီး သဲပျဴၤကၳး ပှး။
\v 18 ဗး ဒူၤအိၤကြူကူး သီး တိၤ။ ဗး ကှံ ဟူး ခၴူးသူ ဒၲ သီးအိၤ ပှး။
\v 19 တၤပျှၲၤဖၳ အၤကၳးနၲုၤ, ပြှဲၤလှၳၤ ဟၴၤခၳၤဖၳ တၤဟၴၤ မူထၴူၤ ပှး ဗး တိၤ။ မၤနရဴ သီးရဴ, သီး ကှံ မူထၴူၤ ဗး ပှး။ ဗး ထွှိးပြှဲၤ အၤခၳၤအၤခၴူးရဴ သီး ကှံ ထွှိးပြှဲၤ ကှၲုး ပှးပှး။
\v 20 ဘီနၲုၤတၲၤညၴး ပှးနၲုၤ, သီး ကှံ သဲညၴး န ဗး အိၤ ဒၲ ဗးဖဲး အၤကၳး ရဴ သီး အိၤ ဒၲ ဗးကၳး ရဴ ဗး အိၤ ဒၲ သီးကၳး ပှး။
\v 21 ကၤယး တၲၤပြှဲၤပြှဲၤ ဒၲ အၤ ပှံမၤနှီ ဗး တှဲၤမၴၤကူးငှိ ယၴးတၤဟၴၤ, ရဴ အၤ ကြွိး အိၤထွှိးပြှဲၤ တၤဟၴၤ နၲုၤမၤ မှဟဴ ကၤယး တၲၤပြှဲၤ ဒၲ အၤ မှိၤ မှဟဴ ဗး ဟဴ။ ကၤယး ဒၲ အၤ မှိၤ ဗး နၲုၤ ဗးဖဲး ကှံ မှိၤနှီ လၳး ပှး။ ဗးရဴ, ဗး ကှံ မှိၤနှီကှၲုး အဲၤ ပှး ရဴ ဗး ကှံ ဒၴူလှၲုး ဆၴူးကျှဴ စဴ အဲၤ န ဗးနှၴ ပှး။”
\p
\v 22 ယၴးတၲၤဖှၲုရဴ ခၳးယၳဒၤ (ခၳးယၳဒၤ အီၤစၤကရီယိၤ မှတိၤ) ဟၴ န, “ဘူၤစဲၤ, နှဲၤ သဲဇှံ ဒၴူလှၲုး ပှၴ ပှဲၤ န နှဲၤနှၴ တၤဒၲၤရဴ မၤမှၴၤတၴးရဴ နှဲၤ ဒၴူလှၲုး တှၲုပှၴကှၲုး ပြှဲၤလှၳၤ ဟၴၤခၳၤဖၳ တၤဟၴၤ တိၤ မှၴၤတၴး?”
\p
\v 23 ဘူၤစဲၤ ယၴၤဆၳူ ဟၴဆံၤ ကှၤခၴူး လၳး န, “လှဴ ကၤယး ဒၲ အၤ မှိၤ ဗး တၤဟၴၤနၲုၤ, အၤ ကှံ မှၴၤ ဖၳ ဗး ဟၴ လၳး နၲုၤ ပှး။ ဗးဖဲး ကှံ မှိၤနှီ အဲၤသီး ပှး, ရဴ ပှဲၤ ကှံ ဟူး ဒၲ အဲၤသီး အၤ အိၤ ပှး ရဴ ပှဲၤ ကှံ ဟူး အီၤဆဴ အိၤ စဴ ပှဲၤဟီၤပှဲၤဖူး ဒၲ အၤ သဲပျဴၤကၳး ပှး။
\v 24 ကၤယး တၲၤပြှဲၤပြှဲၤ ဒၲ အၤ မှိၤ ဗး တိၤ နၲုၤ, အၤ နှီဒး ဗး တှဲၤအီၤသိူအီၤသူး တိၤ။ ငှိ ဒၲ သီး နှီဟၲုး ယၴးတၤဟၴၤ နၲုၤမၤ ဗးငှိ နှီဒံၤ မှတိၤ။ မှဒံၤ ဖဲး ဒၲ အၤ နဴးဟူး ဗး ယၴးတၲၤပြှဲၤ အၤငှိ ပြဲ။
\p
\v 25 “ဘီ ဗး အိၤကှၲုးပး န သီး ခိးညှခဲး ယၴး, ဗး ဟၴဆိၤလှၲုး ပှၴဟဴ သီး တှဲၤယၴးတၤဟၴၤ ဟဴ။
\v 26 မၤနရဴ, ဖဲး ကှံ နဴးဟူး ပှၴ သီး ပြှဲၤမှၴၤစွှိ သီး သဲစးဆဲး ဘူၤစဲၤ န ဗးမွှီၤ ပှး။ အဲၤ ကှံ အီၤသိူအီၤသူး ပှၴ သီး တှဲၤလှဴး꤮ ပျီး ပှး, ထၲုးတိၤ လှဴး တှဲၤ ဒၲ ဗး ဟၴထၲုးဟဴ သီး တၤဟၴၤနၲုၤ, အၤ ကှံ ဒၴူသဲနှၴ ကှၤခၴူး ခၴူးသူ သီး ပှး။
\v 27 ဗး ဒူၤကူး ပှၴ သီး သဲပျဴၤ အၤ တှဲၤကၤစှၳကၤဘဲ ဟဴ။ ရဴ ဗး ဒၴူ ပှၴ ဟဴ သီး ဗး တှဲၤကၤစှၳကၤဘဲ ဟဴ။ ဗး ဒၴူ သီး ယၴးနၲုၤမၤ အၤသူန ပြှဲၤလှၳၤကၤယး ဒၴူ သီး နၲုၤတၤဟၴၤ မှတိၤ။ သဲပျဴၤကှၳ သဲပျဴၤကှူး တဲး လၤဟူး တဲးမှၴ။ သဲအီၤဆၴး တဲး လၤဟူး တဲးမှၴမှၴ။
\p
\v 28 “သီး နှီဟၲုး ထၲုးဟဴ ဗး ဟၴ သီး န, ‘ဗး စၲုကူး သီးလှၴ ပှး တၤဒၲၤရဴ ဗး ကှံ ကှၤတိးကှၲုး ခၴူးသူ သီး ပှး။’ ဗး ကှံရှၴ စၲု ဒၲ ဖဲး အၤ အိၤ ပှး, ဗး ဟၴ သီး ဖၳယၴးနၲုၤ, သီး ကီၤ မှိၤ ဗး ဟၴရဴ သီး သဲကြှံး ပြဲ, မှၴၤတၴးဟၴရဴ ဗးဖဲး နၲုၤ အၤဒၳၤကျဴး န ဗး။
\v 29 ဆၴူ꤮ အၤ ထွှိးထူၤဟဴ ပှးနၲုၤ, သူဖၳ သီး ကှံ ဇှံအၴၤ အၤညၴးနၲုၤရဴ, ဗး ဟၴဆိၤ အိၤနှၴၤ ပှၴ စဴဟဴ သီး ဘီ အၤ ထွှိးထူၤ တူၤဟီတိၤ ယၴးနၲုၤ ဟဴ။
\v 30 ဗး ကှံ ဟၴဘဲၤ ညှၴးညှၴး န သီး နၲုၤမၤ အၤဆၲုအၤခဲး အိၤ အဲ ပှးတိၤဟဴ။ ခီးနၴရီၤစှူ ခၳၤကျဴ စၴၤထၲၤ ဒၲ အၤ ပၲ ဟၴၤခၳၤ ယၴးတၲၤဒှၲုးနၲုၤ, အၤ ကှံရှၴ ဟူးဟဴ။ အၤ တှဲၤတၤရၴူးဆိူၤဆဴး ယၴးနၲုၤ, အၤ မှၴၤ ပၴ နှ ဗး တိၤ။
\v 31 သူဖၳ ပြှဲၤလှၳၤ ဟၴၤခၳၤဖၳ ကှံ သဲညၴးဟူး လၤဟူး န ဗး မှိၤ ဖဲး အၤညၴးနၲုၤ, ဗး မှၴၤ တိးတံပြဲ ဖၳ ဖဲး မၴၤဟူး ဗး ငှိ နၲုၤတၤဟၴၤ ပြဲ။
\p “စၲု꤮! ပှဲၤ ထၴၤစၲုဟဴ ပိ!”
\c 15
\s1 ယၴၤဆၳူ မၤ စၤပီူမှဴ အၤ မှလၤကိး တၲၤမှဴ
\p
\v 1 “ဗး မၤ စၤပီူမှဴ ဒၲ အၤ မှလၤကိး တၲၤမှဴ, ဗးဖဲး မၤ ပြှဲဘူၤစဲၤ။
\v 2 စၤပီူဖူး ဒၲ အၤ အီစံး န ဗး ရဴ အၤသဲၤအၤဖိး ထၴၤတိၤ တၤဟၴၤနၲုၤ, အဲၤ ကှံ ပှးကူး လှဴး ပှး။ အၤဖူး ဒၲ အၤသဲၤအၤဖိးထၴၤ တၤဟၴၤနၲုၤ ဘဲၤဘဲၤ, သူဖၳ အၤ ကှံ သဲၤထၴၤ အဲထူၤပှိ အၤညၴးနၲုၤ အၤ လှကူး လှဴးကၴၤ အၤဖူး တၤဟၴၤ။
\v 3 သီး မွှိးပျီးဘၳးဖှၲု ဟဴ န ဗးလှးဗးငှိ ဒၲ ဗး ဟၴ ပှၴ သီး ယၴး အၤခၳၤအၤခၴူး ပြဲ။
\v 4 အိၤကျှဴၤဆဴမၤ လၤဟူး ဒၲ ဗးကၳး ရဴ ဗး ကှံ အိၤကျှဴၤဆဴမၤ ဒၲ သီးကၳး ပှး။ စၤပီူဖူး တၲၤဖူးဖူး ဒၲ အၤ အိၤဆဴအီစံးမၤ န ဗး တိၤ နၲုၤ, အၤ သဲၤထူၤ စှူ နှီဒၴူဒံၤ အၤနှၴ တၲၤဖူး꤮ တိၤ။ ဖၳနၲုၤဟဴ သီး ကီၤ အိၤကျှဴၤဆဴမၤ ဒၲ ဗးကၳး တိၤ ဟၴနၲုၤ, သီး သဲၤထၴၤဘဲ စှူ သဴၤသဲၤ ဒၲ အၤ မှဒံၤ မှၴၤတှဲၤရူ ယၴးနၲုၤ တၲၤပြှဲၤ꤮ တိၤ။
\p
\v 5 “ဗး မၤ စၤပီူမှဴ, သီး မၤ အၤဖူး တၤဟၴၤ။ ကၤယး ဒၲ အၤ ကီၤအိၤကီၤဆဴ ဒၲ ဗးကၳး ရဴ ဗး ကီၤအိၤကီၤဆဴ ဒၲ အဲၤသီး အၤကၳး တၤဟၴၤနၲုၤ, အဲၤသီး ကှံ သဲၤထူၤဖိးထူၤ အဲနူၤစဴ ပှး။ မှၴၤတၴးဟၴရဴ သီး ကီၤ အိၤ အီစံး န ဗး တိၤ ဟၴနၲုၤ, သီး မှၴၤစှူ တှဲၤ တၲၤစၲၤ꤮ တိၤ။
\v 6 ကၤယး တၲၤပြှဲၤပြှဲၤ ဒၲ အၤ အိၤကျှဴၤဆဴမၤ ဒၲ ဗးကၳး တိၤ နၲုၤ, အၤသူန သဴၤဖူး ဒၲ အၳး ဗီးထၴၤကူး အဲၤ ဒၲ အၤကျဴး, ရဴ အၤ နိကူးကြးကူး တၤဟၴၤ နၲုၤပြဲ။ သဴၤဖူး ဖၳနၲုၤ တၤဟၴၤနၲုၤ, အၳး အီၤထၲုၤပျဴ အဲၤ ရဴ အၳး ဗီးနှၲုးကူး လၳး ဒၲ မီၤကၳး ရဴ အၳး အီၤဆံအံးကူး အဲၤ ပြဲ။
\v 7 သီး ကီၤ အိၤကျှဴၤဆဴမၤ ဒၲ ဗးကၳး, ရဴ ဗးလှးဗးငှိ ကီၤ အိၤဆဴကျှဴၤမၤ ဒၲ သီးကၳး ကီၤဟၴရဴ သီး သဲဇှံကွီး အီးတၴးတၴး꤮ ဘဲၤဘဲၤ နၲုၤ, ဗး ကှံ ဒၴူ သီး ပှး။
\v 8 ဒၲ သီး သဲၤထူၤဖိးထူၤ အဲ သဴၤသဲၤ ဒၲ အၤ မှဟဴ မှၴၤတှဲၤရူ ယၴးတၤဟၴၤ အၤခၳၤအၤခၴူး, အၳး ကှံ မှၴၤလီးမှၴၤတၤခဲးထူၤ ဗးဖဲး ပှး။ ဒၲ သီး သဲၤထူၤအဲ ဖၳနၲုၤ အၤခၳၤအၤခၴူး သီး ဒၴူလှၲုးဟဴ န သီး ထွှိး ဗး ခိးပၤစှဲ တၤဟၴၤ ဟဴ။
\p
\v 9 “ဗး မှိၤကှၲုး သီး ဖၳ ဗးဖဲး မှိၤ ဗး နၲုၤ, ခိးညှရဴ အိၤကျှဴၤဆဴမၤ လၤဟူး ဒၲ ဗး တှဲၤမှိၤ အၤကၳး ယၴးနၲုၤ နီ꤮။
\v 10 သီး ကီၤ နှီဒး စှၳးအၴၤ ဗး တှဲၤမၴၤကူးငှိ ယၴးတၤဟၴၤ ဟၴနၲုၤမၤ သီး အိၤကျှဴၤဆဴမၤ ဟဴ ဒၲ ဗး တှဲၤမှိၤ အၤကၳး ဟဴ။ သီး ကီၤ မှၴၤ ဖၳယၴး ဟၴနၲုၤမၤ အၤ သူဟဴ န ဗး နှီဒး ဗးဖဲး အၤငှိ ရဴ ဗး အိၤကျှဴၤဆဴမၤ ဒၲ အၤ တှဲၤမှိၤကၳး ယၴးနၲုၤ ဟဴ။
\v 11 သူဖၳ သီး ကှံ သဲလှၲုဖဴၤဖံး သူကှၲုး ဖၳ ဗး သဲလှၲုဖဴၤဖံး ယၴး အၤညၴးနၲုၤ, ဗး ဟၴဆိၤလှၲုး ပှၴ ဟဴ သီး ဟဴ။
\v 12 မှိၤ နှီဒၴူ လၳး တၲၤပြှဲၤ န တၲၤပြှဲၤ ဖၳ ဗး မှိၤ နှီဒၴူ သီး ယၴးနၲုၤ နီ꤮, ယၴးမၤ မှဟဴ ဗး တှဲၤမၴၤကူးငှိ ဟဴ။
\v 13 တှဲၤမှိၤ ဒၲ အၤဒၳၤကျဴးလၲ န ကၤယး တၲၤပြှဲၤပြှဲၤ ဒၲ အၤ ခူသၴူးကူး စဴ အၤသဲ ဒၲ အၤ ခိးဘဴသိူ တၤဟၴၤ အၤညၴးနၲုၤ အၤ အိၤ ပှး တိၤ ဟဴ။
\v 14 သီး ကီၤ မှၴၤ ဖၳ ဗး မၴၤကူး သီး ငှိ ယၴး ဟၴနၲုၤမၤ, သီး ထွှိးဟဴ ဗး ခိးဘဴသိူ ဟဴ။
\v 15 ဗး အဲ ပှး သီး န လၳၤလၴ တိၤ ဟဴ, မှၴၤတၴးဟၴရဴ လၳၤလၴ ဟၴနၲုၤမၤ အၤ သဲညၴး နှီဒၴူ ကှၲုး အၤဘူၤစဲၤ အၤတှဲၤမှၴၤ အၤရီၤအၤကူး တိၤ။ ဗး ကှံ အဲခိ ဟဴ သီး န သီး မၤ ဗး ခိးဘဴသိူ တၤဟၴၤ ဟဴ, မှၴၤတၴးဟၴရဴ လှဴး꤮ ဗး နှီဟၲုး တှဲၤ ဒၲ ဗးဖဲး အၤ အိၤ တၤဟၴၤနၲုၤ, ဗး ဟၴဆိၤလှၲုး ပှၴလှဴးဟဴ သီး ဟဴ။
\v 16 သီး နွိထူၤ ဗး မှတိၤ။ ဗး နွိထူၤ သီး ရဴ ဗး ဒူၤထူၤဟဴ သီး ဒၲ သီး ကှံ ထၴၤစၲု လၤဟူး ရဴ စၲု သဲၤထူၤဖိးထူၤ အဲ လၤဟူး။ ဗး ဒူၤထူၤဟဴ သီး န သီး ကှံ သဲၤအီစံးမၤတှၲု လၤဟူး ဒၲ အၤတၤဒံၤ။ သီး ကီၤ မှၴၤဖၳနၲုၤ တံမၤ သီး ကွီး အီးတၴးတၴး꤮ ဘဲၤဘဲၤ, သီး ကီၤ ကွီး န ဗးမွှီၤ ဟၴနၲုၤ, ဖဲး ကှံ ဒၴူ သီး ပှး။
\v 17 ဗး တှဲၤမၴၤကူးငှိ ယၴးနၲုၤမၤ မှဟဴ မှိၤ နှီဒၴူ လၳး တၲၤပြှဲၤ န တၲၤပြှဲၤ ယၴးနၲုၤဟဴ။”
\s1 ပြှဲၤလှၳၤ ဟၴၤခၳၤဖၳ ကှံ သဲထၴၤ ဘူၤစဲၤ ယၴၤဆၳူ အၤ ခိးပၤစှဲ တၤဟၴၤ ပှး။
\p
\v 18 “ပြှဲၤလှၳၤ ဟၴၤခၳၤဖၳ တၤဟၴၤ ကီၤ သဲထၴၤ သီး ဟၴရဴ တၤနှၴၤထူၤ တှၲုဘဲၤ လၤဟူး န အၤ သဲထၴၤ ရှၴထၲုးဟဴ ဗး နၲုၤ နီ꤮။
\v 19 သီး ကီၤ သူန ပြှဲၤလှၳၤ ဟၴၤခၳၤဖၳ ယၴးတၤဟၴၤ ဟၴနၲုၤ, အၤ ကှံ မှိၤ နှီဒၴူ သီး ဖၳ အဲၤသီး ကၤယး နှီဒံၤ နၲုၤတၤဟၴၤ ပှး။ မၤနရဴ သီး ရဴ, သီး ခိဒံၤ န အဲၤသီး ဟဴ။ ဗး နွိထၴၤခိကူး ဟဴ သီး ဒၲ ပြှဲၤလှၳၤ ဟၴၤခၳၤဖၳ တၤဟၴၤ အၤကျဲး ဟဴ။ အဲၤသီး သဲထၴၤ သီး အၤခးဆၴူခးရှူၤ မၤ မှဟဴ ဒၲ သီး ယိး ခိဒံၤ န အဲၤသီး ဟဴ, ထၲုးတိၤ ဗး ယိး နွိထၴၤခိကူး ဟဴ သီး န အဲၤသီး ယၴး အၤခၳၤအၤခၴူးရဴ အဲၤသီး သဲထၴၤသဲဟး ဟဴ သီး ဟဴ။
\v 20 သဲနှၴထူၤဘဲၤ လၤဟူး ငှိ ဒၲ ဗး ဟၴ ပှၴ သီး န, ‘လၳၤလၴ ဒၳၤကျဴးလၲ န အၤဘူၤစဲၤ နၲုၤ အၤ အိၤ တၲၤပြှဲၤ꤮ တိၤ,’ ယၴးနၲုၤ နီ꤮။ အဲၤသီး မှၴၤစှၴူးမှၴၤစှံၤ ထၲုးဟဴ ဗး အၤခၳၤအၤခၴူး, အၤ ကှံ မှၴၤစှၴူးမှၴၤစှံၤ ကှၲုး ကၴၤ သီး ပှး။ အဲၤသီး ကီၤ စှၳးအၴၤ နှီဒး ထၲုးဟဴ ဗးငှိ ဟၴနၲုၤ, အၤ ကှံ စှၳးအၴၤ နှီဒး ကှၲုးဒံၤ သီးငှိ ပှး။
\v 21 သီး ထွှိး ဗး ခိးပၤစှဲ အၤခၳၤအၤခၴူး ပြှဲၤလှၳၤ ဟၴၤခၳၤဖၳ တၤဟၴၤ ကှံ မှၴၤစှၴူး သီး ပှး, မှၴၤတၴးဟၴရဴ အဲၤသီး သဲညၴး လၤဟူး ဖဲး ဒၲ အၤ နဴးဟူး ဗး ယၴးနၲုၤ တၲၤပြှဲၤ တိၤ။
\v 22 ဗး ကီၤ ဟူး ဟၴဆိၤဒၲၤညး ပှၴ အဲၤသီး တိၤ ကီၤဟၴနၲုၤ, စဴမၤရူၤ ဒူၤ န အဲၤသီး တှဲၤသံ တိၤ။ မၤနရဴ ခိးညှယၴး ဗး ဟူး ဟၴဆိၤဒၲၤညး လှၲုး ပှၴ အဲၤသီး အၤခၳၤအၤခၴူး, အၤလှၴဟၴ ဆီးပျဲ နှီဒၴူ အၤငှိ န အၤတှဲၤသံ အၤညၴးနၲုၤ အၤ အိၤပှး တၲၤမံး꤮ တိၤ ဟဴ။
\v 23 ကၤယး ဒၲ အၤ သဲထၴၤ ဗး နၲုၤ အၤ သဲထၴၤ တှၲုကှၲုးဟဴ ဗးဖဲး ဟဴ။
\v 24 တှဲၤမှၴၤ တၤကျီခိခၴူၤ ဒၲ အၳး မှၴၤစှူ တၲၤပြှဲၤ꤮ တိၤ ယၴးတၤဟၴၤနၲုၤ, ဗး ကီၤ ဒၴူလှၲုး ဒၲ အဲၤသီး အၤကျဲး တိၤ ဟၴနၲုၤ, အဲၤသီး တှဲၤသံ အိၤ တၤခူ꤮ တိၤ။ မၤနရဴ, ခိးညှယၴး, အဲၤသီး မူထၴူၤ တှဲၤမှၴၤ တၤကျီခိခၴူၤ ယၴးတၤဟၴၤ ရဴ အၤ သဲထၴၤ လှဴးပျီး ဟဴ ဗး န ဗးဖဲး ဟဴ။
\v 25 မၤနရဴ ယၴးနၲုၤမၤ, အဲၤသီး မှၴၤလၲမှၴၤဘးထူၤ ပှၴဟဴ ဖၳ လီၤစးဆဲး ဟၴအိၤ ထၲုးဟဴ န, ‘ဗး မှၴၤ သဲထၴၤသဲဟးနဴ အဲၤသီး န ဗးနှၴ တၲၤစၲၤ꤮ တိၤ တၤဒၲၤရဴ အဲၤသီး သဲထၴၤ ဗး။’\f + \fr 15:25 \ft ထၳၤသဲထူၤ ၃၅:၁၉, ၆၉:၄\f*
\p
\v 26 “ဗး ကှံ နဴးဟူး ပြှဲၤမှၴၤစွှိတှဲၤ ဒၲ အၤ အိၤ ဒၲ ဖဲးအိၤ ယၴးနၲုၤ တၲၤပြှဲၤ ဒၲ သီး အိၤ ပှး။ အဲၤ မၤ တှဲၤမှတှဲၤစဴ အၤ သဲစးဆဲး ဘူၤစဲၤ ဒၲ အၤ အိၤ ဒၲ ဖဲး အၤ အိၤ ဟူး။ ဆၴူ꤮ အၤ ဟူးတှၲု ပှးနၲုၤ, အၤ ကှံ ဟၴဆိၤလှၲုး ပှၴ သီး န ဗးရီၤဗးကူး ပှး။
\v 27 သီး အိၤတှၲကှၲုး န ဗး ဒၲ အၤခးဆၴူခဲး ပး စဴ အၤခၳၤအၤခၴူး သီး ဘဲၤ ဟၴဆိၤ ပှၴ ကှၲုးအၳး န ဗးရီၤဗးကူး နီ꤮။”
\c 16
\p
\v 1 “သူဖၳ သီး ကှံ ဗီးကူး တဲး သီး တှဲၤဇှံတှဲၤညှ တဲးမှၴ နၲုၤ, ဗး ဟၴဆိၤလှၲုး လှဴးပှၴ ထၲုးဟဴ သီး တှဲၤယၴးတၤဟၴၤ ဟဴ။
\v 2 အၳး ကှံ ဗှဲထၴၤကူး သီး ဒၲ တှဲၤစဴဘဲးဟိး တၤဟၴၤ အၤကျဴး ပှး။ ကၤယး ဒၲ အၤ မှၴၤသၴူး သီး တၤဟၴၤနၲုၤ အၤ တၤနှၴၤ နှီဒၴူ အၤနှၴ န, ‘ပှဲၤ မှၴၤ ဟဴ စဴမၤရူၤ အၤတှဲၤမှၴၤ ဟဴ,’ ဆၲုခဲး ဖၳယၴးနၲုၤ, အၤ ကှံ ဟူးတှၲု ပှး။
\v 3 အၤ စၲု မှၴၤတှၲု လၤဟူး ဖၳယၴး မှၴၤတၴးဟၴရဴ အဲၤသီး သဲညၴးနဴ ဖဲး တၲၤဖှၲု꤮ တိၤ, ထၲုးရဴ အၤ သဲညၴးနဴ ဗး တၲၤဖှၲု꤮ တိၤ။
\v 4 ဆၴူ꤮ တှဲၤဆၲုတှဲၤခဲး ဟူးတှၲုဟဴ ပှး အၤခဲးနၲုၤ, သီး ကှံ ခူဘဲၤ တှဲၤစှၴူးတှဲၤစှံၤ တၤဟၴၤ ပှး။ သူဖၳ သီး ကှံ သဲနှၴထူၤဘဲၤ တှၲု တှဲၤ ဒၲ ဗး ဒၴူရှဴၤ အိၤနှၴၤ သီး တှဲၤယၴးတၤဟၴၤ အၤညၴးနၲုၤရဴ, ဗး ဟၴဆိၤအိၤနှၴၤ ပှၴ ဟဴ သီး ခိးညှယၴး ဟဴ။ ဒၲ အၤခးဆၴူခဲး နၲုၤမၤ ဗး ယိး အိၤကှၲုး န သီး အၤခၳၤအၤခၴူး ဗး ဟၴဆိၤလှၲုးနဴ ပှၴဟီ သီး တိၤ။”
\s1 သဲစးဆဲး ဘူၤစဲၤ အၤတှဲၤမှၴၤ
\p
\v 5 “ခိးညှရဴ, ဗး ကှံ ကှၤဟဴ ဒၲ ပြှဲၤ ဒၲ အၤ နဴးဟူး ဗး ယၴးတၲၤပြှဲၤ အၤ အိၤ ဟဴ။ ‘နှဲၤ ကှံရှၴ စၲုဘီတၴး တၲၤဖိၤတၴး ပှးနၲုၤ,’ သီး ဆၳၤဒူး ဗး တၲၤပြှဲၤ꤮ တိၤ။
\v 6 ဗး ဟၴလှၲုး ပှၴ သီး ဖၳယၴး ရဴ သီး သဲပျှဲးသဲဇှဴၤ လှဴးပျီး စဴ။
\v 7 ကီၤ ဟၴ လှဴးလှဴး꤮ ငှိ မၤ, ဗး စၲုကူး သီးလှၴ မၤ အၤရူ ကျဴးလၲ စဴ ဒၲ သီးညၴးစဴ, မှၴၤတၴးဟၴရဴ ဗး ကီၤ စၲု တိၤ ဟၴနၲုၤ, ပြှဲၤမှၴၤစွှိ မှဟဴ သဲစးဆဲး ဘူၤစဲၤ ယၴးတၲၤပြှဲၤ ဟူး ဒၲ သီးအိၤ တိၤ။ မၤနရဴ ဗး ကီၤ စၲု ဟၴနၲုၤ, ဗး ကှံ နဴးဟူးလှူၤ ကၴၤ လၳး ဒၲ သီးအိၤ ပှး။
\v 8 ဘီ သဲစးဆဲး ဘူၤစဲၤ ဟူးတှၲုဟဴ ပှး အၤခဲးနၲုၤ, အၤ ကှံ ဒၴူသဲညၴး ပှၴ ပြှဲၤလှၳၤ ဟၴၤခၳၤဖၳ တၤဟၴၤ န အဲၤသီး မှၴၤ တှဲၤသံ ပှး, ထၲုးရဴ အၤ ကှံ ဒၴူသဲညၴး ပှၴ ပှိ အဲၤသီး န တှဲၤစဴတှဲၤတှၴၤ အၤကျူ ပှး။ ထၲုးတိၤ, အၤ ကှံ ဒၴူသဲညၴး ပှၴကှၲုးပှိ အဲၤသီး န စဴမၤရူၤ ကှံ စီၤရူၤ အဲၤသီး ပှး။
\v 9 ဒၲ အဲၤသီး ဇှံအၴၤ ဗး တိၤ အၤခၳၤအၤခၴူး, အၤ ဒၴူသဲညၴးဟဴ အဲၤသီး န အဲၤသီး တှဲၤသံ အိၤ ဟဴ။
\v 10 မှၴၤတၴးဟၴရဴ, ဗး ကှံ ကှၤ ဒၲ ဖဲး အၤ အိၤ ပှး ရဴ သီး မူထၴူၤ ပှး ဗး တိၤ အၤခၳၤအၤခၴူး, သဲစးဆဲး ဘူၤစဲၤ ကှံ ဒၴူသဲညၴးပျိး ပှၴ အဲၤသီး န တှဲၤစဴတှဲၤတှၴၤ အၤကျူအၤကျိး ပှး။
\v 11 စဴမၤရူၤ စီၤရူၤဟဴ ခီးနၴရီၤစှူ ခၳၤကျဴ စၴၤထၲၤ ဒၲ အၤ ပၲ ဟၴၤခၳၤ ယၴးတၲၤဒှၲုး ဟဴ အၤခၳၤအၤခၴူး, အၤ ဒၴူ သဲညၴးပျိး ပှၴဟဴ ပြှဲၤလှၳၤ ဟၴၤခၳၤဖၳ တၤဟၴၤ န စဴမၤရူၤ ကှံ စီၤရူၤ အဲၤသီး ပှး ဟဴ။
\p
\v 12 “တှဲၤ ဒၲ ဗး သဲဇှံ ဟၴ ပှၴ ပှိ သီး တၤဟၴၤနၲုၤ အၤ အိၤ အဲလးပး, မၤနရဴ သီး သဲညၴးပျိးဘဲ လှဴးဟီတိၤ။
\v 13 ဘီ သဲစးဆဲး ဘူၤစဲၤ ဒၲ အၤ ဒၴူလှၲုး တှဲၤမှတှဲၤစဴ ယၴး ဟူးပှး အၤခဲးနၲုၤ, အၤ ကှံ ဇှၳးကျူဇှၳးကျိး ပှၴ သီး န လှဴး တှဲၤမှတှဲၤစဴ နၲုၤတၤဟၴၤ ပှး။ အၤ ကှံ ဟၴဆိၤလှၲုး ပှၴ သီး န အၤ တှဲၤတၤနှၴၤ နှီဒံၤနၲုၤ မှတိၤ။ အၤ ကှံ ဟၴဆိၤလှၲုး ပှၴ သီး ဖၳ အၤ နှီဟၲုး ဟူးနှီ ဒၲ စဴမၤရူၤ အၤ အိၤ နၲုၤတၤဟၴၤ ပှး။ အၤ ကှံ ဒၴူလှၲုး ပှၴ သီး န တှဲၤ ဒၲ အၤ ထွှိးထူၤ ဟီတိၤ နၲုၤတၤဟၴၤ ပှး။
\v 14 ဒၲ အၤ ဟူး ဟၴဆိၤလှၲုး ပှၴ သီး န လှဴး အၤ နှီဟၲုး တှဲၤ ဒၲ ဗးအိၤ နၲုၤတၤဟၴၤ အၤခၳၤအၤခၴူး, အၤ ကှံ မှၴၤလီးမှၴၤတၤခဲး ဗး ပှး။
\v 15 လှဴး꤮ တှဲၤ ဒၲ အၤ အိၤ န ဖဲး တၤဟၴၤ နၲုၤမၤ ဗးတှဲၤ လှဴး꤮ ပျီး ဟဴ။ တံရဴ ဗး ဟၴ ပှၴ သီး န သဲစးဆဲး ဘူၤစဲၤ ကှံ ဟူး ဟၴဆိၤလှၲုး ပှၴ သီး လှဴး꤮ အၤ နှီဟၲုး တှဲၤ ဒၲ ဗးအိၤ နၲုၤတၤဟၴၤ ပှး, ဖၳနၲုၤ ဟဴနၲုး။”
\s1 တှဲၤသဲပျှဲး ထွှိးထူၤ တှဲၤသဲကြှံး
\p
\v 16 “ညှၴးတူၤတိၤ ပှးမၤ သီး မူထၴူၤနဴ ပှး ဗး တိၤ ဟဴ, မၤနရဴ ညှၴးတူၤတိၤ ခၴူးသူ ပှးမၤ သီး မူထၴူၤ ခၴူးသူ ဗး ပှး။”
\p
\v 17 အၤ ခိးပၤစှဲ တၤဟၴၤဟၴၤ နၲုၤ, အၤ ဆၳၤဒူး နှီဒၴူ လၳး တၲၤပြှဲၤ န တၲၤပြှဲၤ ရဴ အၤ ဟၴ လၤဟူး န, “အၤ စၲု ဟၴ တှၲု န, ‘ညှၴးတူၤတိၤ ပှးမၤ သီး မူထၴူၤနဴ ပှး ဗး တိၤ ဟဴ, မၤနရဴ ညှၴးတူၤတိၤ ခၴူးသူ ပှးမၤ သီး မူထၴူၤ ခၴူးသူ ဗး ပှး’ အၤ ဟၴ ဖၳယၴးနၲုၤမၤ အၤ သဲဟၴ အၤငှိလၤဆ ဖၳတၴး?” ထၲုးရဴ အဲၤသီး ဟၴ လၤဟူး န, “‘မှၴၤတၴးဟၴရဴ ဗး ကှံရှၴ စၲု ဒၲ ဖဲး အၤ အိၤ ဟဴ,’ အၤ ဟၴ ဖၳနၲုၤမၤ အၤ သဲဇှံ ဟၴ အၤငှိလၤဆ ဖၳတၴးတၴး?”
\v 18 ရဴ အဲၤသီး န အဲၤသီး ဆၳၤဒူး တၤဒံၤ နှီဒၴူ ပးလၳး န, “‘ညှၴးတူၤတိၤ ပှးမၤ,’ အၤ ဟၴ ယၴးတၲၤမံး နၲုၤမၤ အၤ သဲဟၴ အီးတၴး? အၤ သဲဇှံ ဟၴ မၤတၴးနၲုၤ, ပှဲၤ သဲညၴးပျိး ထွှိပှးတိၤ ဟဴ။”
\p
\v 19 ဘူၤစဲၤ ယၴၤဆၳူ သဲညၴး ဒၲ အဲၤသီး သဲဇှံ ဆၳၤဒူး လၳး တှဲၤရီၤတှဲၤကူး ယၴး အၤခၳၤအၤခၴူးရဴ အၤ ဟၴ အဲၤသီး န, “ဗး ဟၴ ပှၴ သီး န, ‘ညှၴးတူၤတိၤ ပှးမၤ သီး မူထၴူၤနဴ ပှး ဗး တိၤ ဟဴ, မၤနရဴ ညှၴးတူၤတိၤ ခၴူးသူ ပှးမၤ သီး မူထၴူၤ ခၴူးသူ ဗး ပှး,’ ယၴးနၲုၤ ဗး သဲ ဟၴ အၤငှိလၤဆ အီးတၴးနၲုၤ သီး ဆၳၤဒူး နှီဒၴူ ခၴူးလၳး တၲၤပြှဲၤ န တၲၤပြှဲၤ ဗးဟၴတိၤ?
\v 20 ဗး ဟၴစဴစဴ သီး, ဘီ ပြှဲၤလှၳၤ ဟၴၤခၳၤဖၳ တၤဟၴၤ ကှံ သဲကြှံးသဲလှဴး တၤပံၤလံၤဆံၤ စဴ ပှး အၤခဲးနၲုၤ, သီး ကှံငှၲုကှံဟဲၤ လၤဟူး ပှး။ ဒၲ ဗး ခူဘဲၤ တှဲၤစှၴူးတှဲၤစှံၤ အၤခၳၤအၤခၴူး, သီး ကှံ သဲပျှဲးနှၴၤဘဲၤ နူၤစဴ ပှး, မၤနရဴ သီး တှဲၤသဲပျှဲးနှၴၤဘဲၤ ယၴးနၲုၤ အၤ ကှံ ထွှိးထူၤ တၤပျၴၤခိ ပှၴကၴၤ သီး န သီး တှဲၤသဲလှၲုဖဴၤဖံး ပှး။
\v 21 အၤသူန ပြှဲၤမဴၤ ဖၳအိၤ ဟဴဆဲး နၲုၤ ပှး။ ဘီ အၤ ဟဴဆဲး အၤခဲး, အၤ ခူဘဲၤ တှဲၤဆိးဖဆိးရှူၤ တၤဒၲၤရဴ ဘီ အၤဖၳအိၤဟဴ အၤခဲးနၲုၤ, အၤ ဆိးတၤပှၤကူး အၤ တှဲၤဆိးဖဆိးရှူၤ တၤဟၴၤ, မှၴၤတၴးဟၴရဴ အၤဖၳအိၤနှီ ပၤစှဲဖၳ တၲၤပြှဲၤ ဒၲ ဟၴၤခၳၤယၴး အၤခၳၤအၤခၴူး အၤ သဲကြှံးသဲလှဴး ဟူး ပှး။
\v 22 တှဲၤ ကှံ ထွှိးထူၤ သူကှၲုးဒံၤ န သီး ဖၳယၴးနၲုၤ ပှး။ ခိးညှရဴ သီး ကှံ သဲပျှဲးနှၴၤဘဲၤ ပှး, မၤနရဴ ဗး ကှံ မူထၴူၤ ခၴူးသူ သီး ပှး ရဴ သီး ကှံ သဲကြှံးသဲလှဴး နူၤစဴ ပှး။ ထၲုးတိၤ အၳး ဖၴူကူး စှူ ပှး စဴ သီး တှဲၤသဲကြှံးသဲလှဴး တၲၤပြှဲၤ꤮ စဴတိၤ ပှး။
\v 23 ဘီနၲုၤတၲၤညၴး ပှးနၲုၤ, သီး ဆၳၤဒူး ပှး စဴ ဗး တၲၤစၲၤ꤮ တိၤ ဟဴ။ ဗး ဟၴစဴစဴ သီး, သီး ကှံ ကွီး ဗးဖဲး အီးတၴးတၴး꤮ ဘဲၤဘဲၤ, သီး ကီၤ ကွီး န ဗးမွှီၤ ဟၴနၲုၤ, ဗးဖဲး ကှံ ဒၴူ သီး ပှး။
\v 24 တှၲုခိးညှ ယၴးနၲုၤ, သီး ကွီး န ဗးမွှီၤ တၲၤစၲၤ꤮ တိၤ။ ကွီး လၤဟူး, သီး ကှံ နှီဘဲၤ ပှး။ ရဴ သီး ကှံ နှီဘဲၤ လၲဘး စဴ တှဲၤသဲလှၲုဖဴၤဖံး ပှး။
\s1 တှဲၤမှၴၤပၴ ဟၴၤခၳၤ
\p
\v 25 “ဗး ဟၴဘဲၤ ပှၴ သီး တှဲၤယၴးတၤဟၴၤ န ငှိခခိၤ တၤဟၴၤ။ မၤနရဴ ဆၲုခဲး ဒၲ ဗး လိၤ ဟၴဘဲၤ ပှး န ငှိခခိၤ တိၤ နၲုၤ, အၤ ကှံ ဟူးတှၲု ပှး။ ဗး ကှံ ဟၴလှၲုးလီး ပှၴလှဴး သီး န ဗးဖဲး အၤရီၤအၤကူး ပှး။
\v 26 ဘီနၲုၤတၲၤညၴး ပှးနၲုၤ, သီး ကွီးစဴဘဲးထူၤ လၤဟူး န ဗးမွှီၤ ပှး။ ရဴ ဗး လိၤကွီး ပှၴ ပှး ဒၲ သီးညၴး တိၤ။
\v 27 မှၴၤတၴးဟၴရဴ ဗးဖဲး မှိၤနှီ သီး န အၤနှၴ နှီဒံၤစဴ။ ဒၲ သီး မှိၤနှီ ဟဴ ဗး, သီး ဇှံအၴၤနှီ ဟဴ ဗး န ဗး အိၤ ဒၲ ဖဲး အၤ အိၤ ဟူး အၤခၳၤအၤခၴူး, အၤ မှိၤနှီ ဟဴ သီး ဟဴ။
\v 28 ဗး အိၤ ဒၲ ဖဲးအိၤ ဟူး ရဴ ဗး ဟူးလှူၤ ဒၲ ဟၴၤခၳၤယၴး။ ခိးညှရဴ ဗး ကှံ ထၴၤကှၤကူး ဒၲ ဟၴၤခၳၤယၴး ရဴ ဗး ကှံ ကှၤခၴူး ခၴူးသူ ဒၲ ဗးဖဲး အၤ အိၤ။”
\p
\v 29 ယၴးတၲၤဖှၲုရဴ အၤ ခိးပၤစှဲ တၤဟၴၤ ဟၴ လၳး န, “ခိးညှ ရဴ နှဲၤ ဟၴဘဲၤ ပှး န ငှိခခိၤ တိၤ ရဴ အၤ ပျိးရူလး။
\v 30 ပှဲၤ ဆၳၤဒူး တူၤဟီ နှဲၤ တၲၤစၲၤ꤮ တိၤ တၤဒၲၤရဴ နှဲၤ သဲညၴး လှဴးရှၴဒံၤဟဴ တှဲၤ ဒၲ ပှဲၤ ကှံရှၴ ဆၳၤဒူး နှဲၤ နၲုၤတၤဟၴၤ ဟဴ။ ဖၳနၲုၤရဴ ခိးညှယၴး ပှဲၤ သဲညၴး န နှဲၤ သဲညၴး လှဴး တှဲၤပွှိးတၲၤစၲၤ။ ဒၲ နှဲၤ သဲညၴး ဖၳယၴး အၤခၳၤအၤခၴူး, ပှဲၤ ဇှံအၴၤ န နှဲၤ အိၤ ဒၲ စဴမၤရူၤ အၤ အိၤ ဟူးလှူၤ မှနူး ဟဴ။”
\p
\v 31 ရဴ ဘူၤစဲၤ ယၴၤဆၳူ ဆၳၤဒူး အဲၤသီး န, “ခိးညှရဴ သီး ဇှံအၴၤ မှလၤကိး ဟဴ နၲုး꤮?
\v 32 မၤနရဴ ဆၲုခဲး ဒၲ သီး ကှံ ကျူၤပြၲုကျူၤပြူး လှဴး ပှး, ရဴ သီး ကှံ ကှၤကူး လၤဟူး ဒၲ သီးဟီၤ တၲၤပြှဲၤ န တၲၤပြှဲၤ နၲုၤ, အၤ ကှံ ဟူးတှၲု ပှး။ ဟၴတှးတှး꤮ မၤ အၤ ဟူးတှၲု စဴဟဴ။ သီး ပွှိး꤮ တၲၤပြှဲၤ ကှံ ဒူၤအိၤကူး တံဒံၤ ဗး ပှး။ မၤနရဴ ဗး အိၤတံဒံၤ မှတိၤ, မှၴၤတၴးဟၴရဴ ဗးဖဲး အိၤကှၲုး န ဗး။
\p
\v 33 “သူဖၳ သီး ကှံ နှီဘဲၤ တှဲၤသဲပျဴၤ ကၤစှၳကၤဘဲ အၤညၴးနၲုၤ, ဗး ဟၴ ပှၴ ထၲုး လှဴး ဟဴ သီး လှဴး꤮ ယၴးတၤဟၴၤ ဟဴ။ ဒၲ သီး ထွှိးထူၤဟဴ တှဲၤတၲၤစၲၤ꤮ တၲုး န ဗး အၤခၳၤအၤခၴူး, သီး နှီဘဲၤဟဴ သဲပျဴၤ အၤ တှဲၤကၤစှၳကၤဘဲ ဟဴ။ ဒၲ ဟၴၤခၳၤ ယၴးနၲုၤ, သီး ကှံ မူထၴူၤဘဲၤ န တှဲၤပှူတှဲၤဆဲး တှဲၤစှၴူးတှဲၤစှံၤ ပှး, မၤနရဴ ဒူၤဆိူၤဒူၤဆဴး လၤဟူး သီး သဲပျဴၤ နီ꤮။ ဗး မှၴၤပၴ ထၲုးဟဴ ဟၴၤခၳၤနှၴခၳၤ အၤ တၤရၴူးဆိူၤဆဴး ယၴးတၤဟၴၤ ဟဴ။”
\c 17
\s1 ဘူၤစဲၤ ယၴၤဆၳူ ကွီးစဴဘဲး နှီဒၴူ အၤညၴး
\p
\v 1 ဘူၤစဲၤ ယၴၤဆၳူ ဟၴထၲုး ဖၳယၴး ရဴ အၤ တှၳထူၤ ဒၲ မှဴခၳၤ ရဴ အၤ ကွီးစဴဘဲး ရဴ အၤ ကွီး ဖၳယၴး,
\pi “ဖဲး꤮, ဆၲုခဲး ဟူးတှၲုဟဴ။ သူဖၳ ဗး ကှံ မှၴၤလီးမှၴၤတၤခဲး ထူၤလှၲုး နှဲၤနၲုၤ, မှၴၤလီးမှၴၤတၤခဲး မဴး ဗး မှဒံၤ နှဲၤ ဖၳခၳးယၴး။
\v 2 မှၴၤတၴးဟၴရဴ သူဖၳ လှဴး꤮ ကၤယး ဒၲ နှဲၤ ဒၴူ ဗး တၤဟၴၤ ကှံ နှီဘဲၤ သဲထွှိးပြှဲၤ တၤစှၳပြှဲၤ အၤညၴးနၲုၤ, နှဲၤ ဒၴူ ထၲုးလှဴးဟဴ ဗး တှဲၤတၤရၴူးဆိူၤဆဴး ဒၲ ဗး ကှံ ပၲ လှဴး ကၤယး ယၴးတၤဟၴၤ ဟဴ။
\v 3 စဴမၤရူၤ မှမၤ တံ နှဲၤ တၲၤပြှဲၤပြဲ, ရဴ ကၤယး ဒၲ အၤ သဲညၴး နှဲၤ ရဴ အၤ သဲညၴး န ဗး မၤ ယၴၤဆၳူခြီ ဒၲ နှဲၤ ပျွိးဟူး လၳး တၲၤပြှဲၤ တၤဟၴၤ နၲုၤမၤ မှဟဴ တှဲၤသဲညၴး ဒၲ အၤ ဒၴူ အဲၤသီး သဲထွှိးပြှဲၤ တၤစှၳပြှဲၤ ဟဴ။
\v 4 ဗး မှၴၤ ပှၴ ထၲုးလှဴး ဟဴ နှဲၤ တှဲၤမှၴၤ ဒၲ နှဲၤ နဴးမှၴၤ ဗး နၲုၤတၤဟၴၤ အၤခၳၤအၤခၴူး, ဗး မှၴၤလီးမှၴၤတၤခဲး ဟဴ နှဲၤ ဒၲ ဟၴၤခၳၤယၴး ဟဴ။
\v 5 ဖဲး꤮, ဖၳ ဗး တှဲၤလီးတှဲၤတၤခဲး အိၤတှၲကှၲုး န နှဲၤ ဒၲ ဟၴၤခၳၤ ထွှိးထူၤ တူၤဟီတိၤ ပး အၤခဲးနၲုၤ, ဒၴူခၴူးမဴး ဗး တှဲၤလီးတှဲၤတၤခဲး ယၴးနၲုၤ ဒၲ နှဲၤညၴးဟူး ခိးညှယၴး တဲး။”
\s1 ဘူၤစဲၤ ယၴၤဆၳူ ကွီးစဴဘဲး ပှၴ ဒၲ အၤ ခိးပၤစှဲ တၤဟၴၤ အၤညၴး
\pi
\v 6 “ကၤယး ဒၲ နှဲၤ နွိထၴၤခိ အဲၤသီး ဒၲ ဟၴၤခၳၤယၴး ရဴ နှဲၤ ဒၴူ န ဗး တၤဟၴၤနၲုၤ ဗး ဒၴူလှၲုး ပှၴဟဴ အဲၤသီး န နှဲၤ ဟဴ။ အဲၤသီး တၤဟၴၤ နၲုၤမၤ နှဲၤတှဲၤ ဟဴ။ အဲၤသီး တၤဟၴၤနၲုၤ, နှဲၤ ဒၴူ န ဗး ရဴ အဲၤသီး နှီဒး လၤဟူး နှဲၤငှိ။
\v 7 ခိးညှရဴ လှဴး꤮ တှဲၤ ဒၲ ဗးဟၴဗးမှၴၤ ယၴးတၤဟၴၤနၲုၤ, အၤ အိၤ ဒၲ နှဲၤအိၤ ရဴ အၤ ဟူး ပြဲနၲုၤ အဲၤသီး သဲညၴး ဟဴ။
\v 8 မှၴၤတၴးဟၴရဴ, တှဲၤရီၤတှဲၤကူး ဒၲ နှဲၤ ဒၴူ ဗး နၲုၤတၤဟၴၤနၲုၤ, ဗး ဒၴူ န အဲၤသီး ရဴ အဲၤသီး ဖၴူဆံၤ ထၲုးဟဴ။ အဲၤသီး သဲညၴး တှးတှၴၤ ဟဴ န ဗး အိၤ ဒၲ နှဲၤ အိၤ ဟူး ရဴ အဲၤသီး ဇှံအၴၤ န နှဲၤ နဴးဟူး ဗး။
\v 9 ဗး ကွီးစဴဘဲး ပှၴ ဒၲ အဲၤသီး အၤညၴး။ ဗး ကွီးစဴဘဲး ပှၴ ပြှဲၤလှၳၤ ဟၴၤခၳၤဖၳ နၲုၤတၤဟၴၤ အၤညၴး မှတိၤ။ မၤနရဴ ကၤယး ဒၲ နှဲၤ ဒၴူဟဴ ဗး တၤဟၴၤနၲုၤ, နှဲၤတှဲၤ အၤခၳၤအၤခၴူး, ဗး ကွီးစဴဘဲး ပှၴ ဒၲ အဲၤသီးညၴး။
\v 10 လှဴး꤮ အၤ အိၤ န ဗး တၤဟၴၤနၲုၤ, နှဲၤတှဲၤ ဟဴ, ရဴ လှဴး꤮ အၤ အိၤ န နှဲၤ တၤဟၴၤနၲုၤမၤ, ဗးတှဲၤ ဟဴ။ ဗး နှီဘဲၤ ဒီးတံ တှဲၤလီးတၤခဲး ဒၲ အဲၤသီးအိၤ။
\v 11 ဗး အိၤ တၤဒံၤ ပှး ဒၲ ဟၴၤခၳၤယၴး တိၤ, မၤနရဴ အဲၤသီး ယၴးတၤဟၴၤ ကှံ အိၤ တၤဒံၤပး ဒၲ ဟၴၤခၳၤယၴး ပှး။ ဗးရဴ, ဗး ကှံ ကှၤခၴူး ခၴူးသူ ဒၲ နှဲၤအိၤ ပှး။ ကၲ꤮ ဖဲး စးဆဲး! သူဖၳ အဲၤသီး ကှံ အိၤလၳး န သဲပျဴၤ တၲၤမၴး꤮ စံး ဖၳ ဗး န နှဲၤ အိၤလၳး န သဲပျဴၤ တၲၤမၴး꤮ စံး အၤကၳးနၲုၤ, တၤကဴတၤကဲၤ ဘီနှီဒံၤ အဲၤသီး န နှဲၤမွှီၤ ဒၲ အၤပြှိၤအၤပြှူး, နှဲၤမွှီၤ ဒၲ နှဲၤ ဒၴူ ဗး ယၴးနၲုၤ နီ꤮။
\v 12 ဘီ ဗး အိၤတှၲကှၲုး န အဲၤသီး အၤခဲးနၲုၤ, ဗး တၤကဴတၤကဲၤဘီ နှီဒၴူ အဲၤသီး ဟဴ, ဗး အိၤပှဴ မူခွဲၤနှီ အဲၤသီး န မွှီၤ ဒၲ နှဲၤ ဒၴူ ဗး နၲုၤ ဟဴ။ အၤ လၤမှၴကူး နှ တၲၤပြှဲၤ꤮ တိၤ။ သူဖၳ လီၤစးဆဲး ကှံ လၲဘးဟူး အၤညၴးနၲုၤ, အၤ လၤမှၴကူး တံပြဲ ကၤယး နၲုၤတၲၤပြှဲၤ ဒၲ အၳး ဒူၤ အိၤနှၴၤ နူးဟဴ အဲၤ ဒၲ အၤ ကှံ ပၴူနူး ပှး နၲုၤတၲၤပြှဲၤ တံဒံၤ ပြဲ။”
\pi
\v 13 “ဗး ဟူးဟဴ ဒၲ နှဲၤအိၤ ခိးညှ ဟဴ။ သူဖၳ အဲၤသီး ကှံ အိၤလၲဘး န တှဲၤသဲလှၲုဖဴၤဖံး အၤညၴးနၲုၤ, ဘီ ဗး အိၤပး ဘီ ဟၴၤခၳၤယၴး အၤခဲး, ဗး ဟၴလှၲုး ပှၴ ဟဴ အဲၤသီး န တှဲၤယၴးတၤဟၴၤ ဟဴ။
\v 14 ဗး ဒၴူသဲညၴး ပှၴဟဴ အဲၤသီး န နှဲၤလှးနှဲၤငှိ, ရဴ ကၤယး ဒၲ အၤ ဇှံအၴၤ ဗး တိၤ တၤဟၴၤနၲုၤ, အၤ သဲထၴၤသဲဟး လှဴး အဲၤသီး မှၴၤတၴးဟၴရဴ ဖၳ ဗး အိၤအီစံးတှၲ န ဟၴၤခၳၤ တိၤ နၲုၤ, အဲၤသီး သူကှၲုး ဟဴ န ဗး အၤခၳၤအၤခၴူး, အၳး သဲထၴၤသဲဟး လှဴး အဲၤသီး။
\v 15 ဗး ကွီးစဴဘဲး န ဖၴူထၴၤ တၤဖးကူး အဲၤသီး န ဟၴၤခၳၤယၴး ဖၳနၲုၤ မှတိၤ။ မှတၲၤခိနၲုၤ, ဗး ကွီးစဴဘဲး န နှဲၤ ကှံ တၤကဴတၤကဲၤ ဘီနှီ အဲၤသီး န ကၤယးစှၴူး ကၤယးရီၤစှူ ဒၲ အၳး အဲ လၳး န စၴၤထၲၤ ယၴးနၲုၤ တၲၤဒှၲုး။
\v 16 ဖၳ ဗး အိၤအီစံးတှၲ န ဟၴၤခၳၤ တိၤ နၲုၤ, အဲၤသီး သူကှၲုးဒံၤ န ဗး ဟဴ။
\v 17 မှၴၤစးဆဲး ခဴၤဒံၤ အဲၤသီး န နှဲၤလှးနှဲၤငှိ ဒၲ အၤစဴ ယၴးနၲုၤ နီ꤮။
\v 18 ဖၳ နှဲၤ နဴးဟူး ဗး ဒၲ ဟၴၤခၳၤ ယၴးနၲုၤ, ဗး နဴးစၲုဟဴ အဲၤသီး ဒၲ ဟၴၤခၳၤဖၳ ယၴးတၤဟၴၤ အၤ အိၤ ဟဴ။
\v 19 သူဖၳ အဲၤသီး ကှံ ဘၴၤစးဆဲး ကှၲုး လၤဟူး အၤသဲ န နှဲၤလှးနှဲၤငှိ အၤ တှဲၤမှတှဲၤစဴ ယၴးနၲုၤ ရဴ, ဗး ဒၴူလှူၤ လှဴးလှတၤကျီၤ ထၲုးဟဴ ဗး သဲထွှိးပြှဲၤ ဒၲ အဲၤသီး အၤခးလှၴ ဟဴ။”
\s1 ဘူၤစဲၤ ယၴၤဆၳူ ကွီးစဴဘဲး ဒၲ ပြှဲၤဇှံအၴၤတှဲၤဖၳ တၤဟၴၤ အၤညၴး
\pi
\v 20 “ဗး ကွီးစဴဘဲး ပှၴ တံ ဗး ခိးပၤစှဲ ယၴးတၤဟၴၤ အၤညၴးနၲုၤ မှတိၤ။ အဲၤသီး ယၴးတၤဟၴၤ စၲု ခူသဲ ပှး ရဴ ကၤယး ဒၲ အၤ နှီဟၲုး ရဴ အၤ ဇှံအၴၤညှအၴၤ ကှၤ ကှၲုး ဗး ပှး တၤဟၴၤ အၤညၴးဘဲၤဘဲၤ, ဗး ကွီးစဴဘဲး ပှၴ တှၲကှၲုး လှဴး ဒၲ အဲၤသီးညၴးညၴး။
\v 21 ကၲ꤮ ဖဲး, ဖၳ နှဲၤ အိၤ ဒၲ ဗးကၳး, ရဴ ဗး အိၤ ဒၲ နှဲၤကၳး ယၴးနၲုၤ, သူဖၳ အဲၤသီး လှဴး꤮ ပျီး ကှံ အိၤကှၲုးဒံၤ လၳး န သဲပျဴၤ တၲၤမၴးတၲုး ရဴ, ဗး ကွီး သဲဇှဴၤထူၤ ဟဴ နှဲၤ ဟဴ။ ထၲုးတိၤ သူဖၳ ပြှဲၤလှၳၤ ဟၴၤခၳၤဖၳ တၤဟၴၤ ကှံ ဇှံအၴၤ န နှဲၤ နဴးဟူးလှူၤ ဗး နၲုၤရဴ, ဗး ကွီးစဴဘဲး န အဲၤသီး ကှံ အိၤကှၲုဒံၤ ဒၲ ပှဲၤကၳး နီ꤮။
\v 22 သူဖၳ အဲၤသီး ကှံ အိၤလၳး န သဲပျဴၤ တၲၤမၴး꤮ စံး ဖၳ ဗး န နှဲၤ အိၤလၳး န သဲပျဴၤ တၲၤမၴး꤮ စံး အၤကၳးနၲုၤ ရဴ, ဗး ဒၴူ ဟဴ အဲၤသီး တှဲၤလီးတှဲၤတၤခဲး ဒၲ နှဲၤ ဒၴူ ဗး ယၴးနၲုၤ ဟဴ။
\v 23 သူဖၳ အဲၤသီး ကှံ သဲပျဴၤ အီစံးရူ လၳး တၲၤမၴးတၲုး အၤညၴး, ထၲုးတိၤ သူဖၳ ပြှဲၤလှၳၤ ဟၴၤခၳၤဖၳ တၤဟၴၤ ကှံ သဲညၴးဟူး န နှဲၤ နဴးဟူးလှူၤ ဗး, ရဴ နှဲၤ မှိၤနှီ ပြှဲၤ ဒၲ အၤ ဇှံအၴၤ ဗး တၤဟၴၤ ဖၳ နှဲၤ မှိၤနှီ ဗး နၲုၤရဴ, ဗး အိၤ ဒၲ အဲၤသီး အၤကၳး ရဴ နှဲၤ အိၤ ဒၲ ဗးကၳး။”
\pi
\v 24 “ကၲ꤮ ဖဲး, ကၤယး ဒၲ နှဲၤ ဒၴူ န ဗး ယၴးတၤဟၴၤနၲုၤ, ဗး အိၤ ဘီတၴး တၲၤဖိၤနၲုၤ, ဗး သဲဇှံ အဲ အိၤကှၲုး အဲၤသီး ဘီနၲုၤ။ ဗး သဲဇှံ ဒၲ အဲၤသီး ကှံ မူထၴူၤ ဗး တှဲၤလီးတှဲၤတၤခဲး ဒၲ နှဲၤ ဒၴူ ဗး ယၴးတၤဟၴၤ, မှၴၤတၴးဟၴရဴ, နှဲၤ မှိၤ ပး ဗး ဒၲ ပှဲၤ ဘူလှူၤ တူၤဟီ ဟၴၤခၳၤ တိၤ အၤခဲး ပး စဴ။”
\pi
\v 25 “ဖဲး ဒၲ အၤစဴအၤတှၴၤ꤮, ပြှဲၤလှၳၤ ဟၴၤခၳၤဖၳ တၤဟၴၤ သဲညၴး နှဲၤ တိၤ တၤဒၲၤရဴ ဗး သဲညၴး နှဲၤ, ထၲုးတိၤ ကၤယး ဒၲ အၤ ဇှံအၴၤ ဗး ယၴးတၤဟၴၤ သဲညၴး န နှဲၤ နဴးဟူး ဗး။
\v 26 သူဖၳ နှဲၤ တှဲၤမှိၤ ဗးယၴး ကှံ အိၤ ဒၲ အဲၤသီး အၤကၳး, ထၲုးတိၤ သူဖၳ ဗး ကှံ အိၤကှၲုး ဒၲ အဲၤသီး အၤကၳး အၤညၴးနၲုၤ, ဗး ဒၴူသဲညၴး ပှၴဟဴ အဲၤသီး န နှဲၤ, ရဴ ဗး ကှံ ဒၴူသဲညၴး ပျၴၤဟူး ပှၴ ပှိ အဲၤသီး န နှဲၤ ပှး,” ဘူၤစဲၤ ယၴၤဆၳူ ကွီးစဴဘဲး ရဴ အၤ ဟၴ ဖၳနၲုၤ။
\c 18
\s1 အၳး အီၤဆဲးတှးကူး ဘူၤစဲၤ ယၴၤဆၳူ ရဴ အၳး ပှံ လၳး
\r (မသဲ ၂၆:၄၇-၅၆, မၤကၳ ၁၄:၄၃-၅၀, လၳကၤ ၂၂:၄၇-၅၃)
\p
\v 1 အၤ ကွီးစဴဘဲး ထၲုးရဴ အဲၤ န အၤ ခိးပၤစှဲ တၤဟၴၤ ထၴၤစၲုဘဲ ကၴၤဒြိၤ လှူးဇှးကြး နၲုၤတၲၤဘိး။ ဒၲ လှူး ဘဲရှဲး နၲုၤ, အဴလီဗှၤဖဲၤ ပြှဲလှၴ အိၤတၲၤလှၴ။ ရဴ အဲၤ န အၤ ခိးပၤစှဲ တၤဟၴၤ စၲုနှၲုး လၤဟူး ဘီနၲုၤ။
\p
\v 2 ဘူၤစဲၤ ယၴၤဆၳူ န အၤ ခိးပၤစှဲ တၤဟၴၤ စၲု မူထၴူၤ တှးဆံၤ တၤမိးမိး နှီဒၴူ လၳး ဘီ ခးလှၴ နၲုၤတၲၤဖိၤ အၤခၳၤအၤခၴူး, ခၳးယၳဒၤ ဒၲ အၤ အီၤဆဲးတှးကူး ဘူၤစဲၤ ယၴၤဆၳူ ယၴးတၲၤပြှဲၤနၲုၤ, ခးလှၴ နၲုၤတၲၤဖိၤ မၤ အၤ သဲညၴး ပြဲ။
\v 3 ဖၳနၲုၤရဴ, ခၳးယၳဒၤ စၲု ဒၲ ပြှဲနၲုၤ တၲၤလှၴခၳၤ။ ရဴ ပြှဲၤလၳးတူး ခၳၤကျဴခၳၤကျူး တၤဟၴၤ န ဖၤရီၤဆူဲဖၳ တၤဟၴၤ နဴးဟူး တှၲကှၲုး ရှိမၴၤ ကျၴူးဖၳ တၤဟၴၤ န ကျၴူးဖၳ ဒၲ အၤ အိၤပှဴ တှဲၤလၳးတူးဟိး နၲုၤတၤဟၴၤ န ခၳးယၳဒၤ။ အဲၤသီး ဖၴူဟူးနှီ မီၤကဴး သီးတၤဟၴၤ, မီၤကှူး တၤရဲဘိး တၤဟၴၤ န တၤကှၲုၤတၤဘဲး တၤဟၴၤ။
\p
\v 4 တှဲၤ ကှံရှၴ ထွှိးထူၤ အၤနှၴ န ယၴၤဆၳူ ဖၳတၴး နၲုၤ, အၤ သဲညၴး လှဴးပျီး အၤခၳၤအၤခၴူး အၤ ဟူးတိး အဲၤသီး ရဴ အၤ ဆၳၤဒူး အဲၤသီး န, “သီး မူပှၳး အၳးပၴး?”
\p
\v 5 အဲၤသီး ဟၴဆံၤ လၳး န, “ပှဲၤ မူပှၳး ဗှီး နၤစၤရဲဖၳ ယၴၤဆၳူ,”
\p အၤ ဟၴ ရဴ ယၴၤဆၳူ ဟၴဆံၤ အဲၤသီး န, “ဗး မၤ အဲၤဟဴ။” ရဴ ခၳးယၳဒၤ ဒၲ အၤ အီၤဆဲးတှးကူး လၳး နၲုၤတၲၤပြှဲၤ အီၤထဴၤ တှၲကှၲုး န အဲၤသီး ဘီနၲုၤ။
\v 6 ဘီ ဘူၤစဲၤ ယၴၤဆၳူ ဟၴ အဲၤသီး န, “ဗး မၤ အဲၤဟဴ,” အၤခဲးနၲုၤ, အဲၤသီး သၴူကှၤခၴူး ရဴ အၤ လၤခံတှး လှဴး ဒၲ ဟၴၤခၳၤ။
\p
\v 7 ယၴးတၲၤဖှၲုရဴ ဘူၤစဲၤ ယၴၤဆၳူ ဆၳၤဒူး ခၴူးသူ အဲၤသီး န, “သီး မူပှၳး အၳးပၴး?”
\p ရဴ အဲၤသီး ဟၴဆံၤ န, “ပှဲၤ မူပှၳး ဗှီး နၤစၤရဲဖၳ ယၴၤဆၳူ,” အၤ ဟၴဆံၤ လၤဟူး ဖၳနၲုၤ။
\p
\v 8 “ဗး ဟၴထၲုးဟဴ သီး န ဗး မၤ အဲၤဟဴ။ သီး ကီၤ မူပှၳး မှ ဗး ဟၴရဴ ပျွိးကှၤကူး ကၤယး ဒၲ အၤရှၲုၤ နၲုၤတၤဟၴၤ,” အၤ ဟၴဆံၤ အဲၤသီး ဖၳနၲုၤ။
\v 9 တှဲၤဟၴဘဲၤ ယၴးတၲၤမံးနၲုၤ, အၤ မှၴၤ လၲဘးထူၤ ငှိ ဒၲ အၤ ဟၴထၲုးဟဴ န, “ကၤယး ဒၲ နှဲၤ ဒၴူ ဗး တၤဟၴၤနၲုၤ, အၤ လၤမှၴကူးနဴ တၲၤပြှဲၤ꤮ တိၤ,” ယၴးနၲုၤဟဴ။
\p
\v 10 ယၴးတၲၤဖှၲုရဴ ခၳးဆီူမိၤ ပၴၤတၤရၳ ဒၲ အၤ ဖၴူဟူးနှီ နဲ တၲၤဘဲၤ ယၴးတၲၤပြှဲၤ ဘထၴၤ အၤနဲ ရဴ အၤ ပှးတှံးကူး ပြှဲၤလၳးတူး ခၳၤကျဴဒၳၤလၲ အၤ ပြှဲၤမှၴၤတှဲၤဖၳ တၲၤပြှဲၤ အၤ ခးလဲၤကှၲု ဒၲ စဴထွိ တၲၤကၴူး။ ကၤယး ယၴးတၲၤပြှဲၤနၲုၤ အၤမွှီၤ န ခၳးမၤလၤခၳ။
\p
\v 11 ရဴ ဘူၤစဲၤ ယၴၤဆၳူ ဟၴ ခၳးပၴၤတၤရၳ န, “ရှူးနှၲုး ဒွိကူး နှဲၤ နဲ ဒၲ အၤကျိၤကၳး နၲုၤ။ တှဲၤစှၴူးတှဲၤစှံၤ အၤဘၴးလှဴ ဒၲ ဗးဖဲး နဴးအိး ဗးယၴး နၲုၤမၤ, ဗး တိး အိး နူး တိၤ ဟဲး?”
\s1 အၳး အဲဟူး ဘူၤစဲၤ ယၴၤဆၳူ ဒၲ ဖဲးအၤန အၤညၴးဟူး
\r (မသဲ ၂၆:၅၇,၅၈, မၤကၳ ၁၄:၅၃,၅၄, လၳကၤ ၂၂:၅၄)
\p
\v 12 ထၲုးရဴ ရှိမၴၤ ကျၴူးဖၳ န အဲၤသီး ကျၴူးခၳၤကျဴ တၲၤပြှဲၤ န ယၳဒၤ ကျၴူးဖၳ ဒၲ အၤ အိၤပှဴ တှဲၤလၳးတူးဟိး တၤဟၴၤ ပှံ စဴးကျှဴၤမၤ လှဴး ယၴၤဆၳူ။
\v 13 ရဴ အၤ အဲ စၲု ရှၴလၲ လၳး ဒၲ ဖဲးအၤန အၤဟီၤ။ အဲၤ မၤ ဖဲးကၤယၤဖ အၤပြှဲ။ ဖဲးကၤယၤဖ မၤ ဘီနၲုၤ တၲၤနၤကၳး အၤ ထွှိး ပြှဲၤလၳးတူး ခၳၤကျဴဒၳၤလၲ ဟဴ။
\v 14 ဖဲးကၤယၤဖ မၤ ကၤယး တၲၤပြှဲၤ ဒၲ အၤ ဒၴူ သဲညၴးစွှိ ပှၴ ယၳဒၤဖၳ ခၳၤကျဴခၳၤကျူး တၤဟၴၤ န, “ဖံၤ꤮ န ကၤယး လှဴး꤮ ပျီး ကှံ သၴူးလှဴး နၲုၤ, ကၤယး ယၴးတၲၤပြှဲၤ ကီၤ သၴူးကူး နၲုၤမၤ အၤရူကျဴး” အၤ ဟၴ ဖၳနၲုၤ။
\s1 ခၳးပၴၤတၤရၳ ထၴဘီကူး န ဗး သဲညၴးနဴ ယၴၤဆၳူ တိၤ။
\r (မသဲ ၂၆:၆၉-၇၀, မၤကၳ ၁၄:၆၆-၆၈, လၳကၤ ၂၂:၅၅-၅၇)
\p
\v 15 ခၳးဆီူမိၤ ပၴၤတၤရၳ န ယၴၤဆၳူ အၤ ခိးပၤစှဲ ဒၲ အၤရှၲုၤ တၲၤပြှဲၤနၲုၤ, အၤ ကြွိးစၲုကှၲုး ဘူၤစဲၤ အၤခၴူး။ အၤ ခိးပၤစှဲ ဒၲ အၤရှၲုၤ ယၴးတၲၤပြှဲၤနၲုၤ, ပြှဲၤလၳးတူး ခၳၤကျဴဒၳၤလၲ ယၴးတၲၤပြှဲၤ သဲညၴး တှးတှၴၤ လၳး အၤခၳၤအၤခၴူး အၤ စၲုနှၲုးကှၲုး န ဘူၤစဲၤ ယၴၤဆၳူ ဒၲ ပြှဲၤလၳးတူး ခၳၤကျဴဒၳၤလၲ ယၴးတၲၤပြှဲၤ အၤဟီၤ ဗှီးကၳး။
\v 16 မၤနရဴ ခၳးပၴၤတၤရၳ အီၤထဴၤ အိၤကူး ဒၲ လှိၤကၤဒးကျဴး ပြဲ။ အၤ ခိးပၤစှဲ ဒၲ အၤရှၲုၤ ဒၲ ပြှဲၤလၳးတူး ခၳၤကျဴဒၳၤလၲ သဲညၴး လၳး ယၴးတၲၤပြှဲၤနၲုၤ, အၤ ထၴၤခၴူး ရဴ အၤ ထၴၤဟၴ ပြှဲၤအိၤပှဴ လှိၤကၤဒး ပြှဲၤမဴၤဖၳ ယၴးတၲၤပြှဲၤ ရဴ အၤ အဲနှၲုး ခၳးပၴၤတၤရၳ ယၴး ဒၲ ဟီၤဗှီးကၳး။
\p
\v 17 ပြှဲၤမဴၤဖၳ အိၤပှဴ ကၤဒး ယၴးတၲၤပြှဲၤ ဟၴ ခၳးပၴၤတၤရၳ န, “နှဲၤ မၤ နှဲၤ အိၤတှၲကှၲုး ဒၲ ယၴၤဆၳူ ဟၴနၲုၤ တၲၤပြှဲၤ အၤ ခိးပၤစှဲ နၲုၤတၤဟၴၤ အၤကျဲး တၲၤပြှဲၤ ဟဴ, ဗးဟၴတိၤ?” ရဴ အၤ ဟၴဆံၤ လၳး န, “ဗး မှတိၤ။”
\p
\v 18 ယိး ကှၴရှိ ရဴ ပြှဲၤမှၴၤတှဲၤဖၳ တၤဟၴၤ န ကျၴူးဖၳ ဒၲ အၤ အိၤပှဴ တှဲၤလၳးတူးဟိး တၤဟၴၤ အီၤထဴၤဆွီ တၤဗှၤ လှဴးပျီး မီၤ။ ရဴ ခၳးပၴၤတၤရၳ အီၤထဴၤဆွီ တှၲကှၲုး မီၤ န အဲၤသီး။
\s1 ပြှဲၤလၳးတူး ခၳၤကျဴဒၳၤလၲ တၲၤပြှဲၤ စှၴၤမူ ယၴၤဆၳူ
\r (မသဲ ၂၆:၅၉-၆၆, မၤကၳ ၁၄:၅၅-၆၄, လၳကၤ ၂၂:၆၆-၇၁)
\p
\v 19 ပြှဲၤလၳးတူး ခၳၤကျဴဒၳၤလၲ နၲုၤတၲၤပြှဲၤ ဆၳၤဒူးမူ ယၴၤဆၳူ န အၤ ခိးပၤစှဲ တၤဟၴၤ အၤရီၤအၤကူး န အၤ တှဲၤအီၤသိူအီၤသူး တၤဟၴၤ အၤရီၤအၤကူး။
\p
\v 20 ဘူၤစဲၤ ယၴၤဆၳူ ဟၴဆံၤ လၳး န, “ဗး အီၤသိူဟၲုၤ အီၤသိူသွဲနဴ နှ အၳး တိၤ, ဗး အီၤသိူလှအီၤသိူလီး အၳး ဒၲ ကၤယး ပွှိး꤮ တၲၤပြှဲၤ အၤညၴးဟူး ပြဲ။ လှဴး꤮ ယၳဒၤဖၳ တၤဟၴၤ လှၴဟူး မူထၴူၤ တှးဆံၤ နှီ လၳး အၤခးလှၴ ဒၲ တှဲၤစဴဘဲး ဟိးကၳး နၲုၤ ဘဲၤဘဲၤ, ဒၲ တှဲၤလၳးတူး ဟိးကၳးနၲုၤ ဘဲၤဘဲၤ ဗး အီၤသိူ အၳး ပွှိး꤮ တၲၤဖှၲု စဴ။
\v 21 ဖၳနၲုၤရဴ နှဲၤ စၲု ဆၳၤဒူးတှၲု ဗး မှၴၤတၴး? ဆၳၤဒူးကၳး ကၤယး ဒၲ အၤ နှီဟၲုး ဗး တှဲၤဒၲၤညး နၲုၤတၤဟၴၤ ကိးကိး။ ဗး ဒၲၤညး ပှၴ အဲၤသီး ကြူ꤮ မှၴၤတၴး နၲုၤ, အၤ သဲညၴး လှဴးပျီး ပြဲ,” ဘူၤစဲၤ ယၴၤဆၳူ ဟၴကှၤခၴူးဆံၤ အဲၤသီး ဖၳနၲုၤ။
\p
\v 22 ဘီ ဘူၤစဲၤ ယၴၤဆၳူ ဟၴ ဖၳယၴး အၤခဲးနၲုၤ, ကျၴူးဖၳ အိၤပှဴ တှဲၤလၳးတူးဟိး ဒၲ အၤ အိၤဖံၤ ဘီ လၳးခးဆၴူ နၲုၤတၲၤပြှဲၤ ပျှူ လၳး ခးလီဆၴူ ရဴ အၤ ဟၴ လၳး န, “နှဲၤ စၲု ဟၴဆံၤတှၲု ပြှဲၤလၳးတူး ခၳၤကျဴဒၳၤလၲ ယၴးတၲၤပြှဲၤ ဖၳနၲုၤ မှၴၤတၴး?” အၤ ဟၴ လၳး ဖၳနၲုၤ။
\p
\v 23 ဘူၤစဲၤ ယၴၤဆၳူ ဟၴဆံၤ လၳး န, “ဗး ကီၤ ဟၴ သံ ဟၴရဴ အၤ သံကြူ꤮ အီးတၴးနၲုၤ, ဇှၳးလှၲုး ပှၴမူ ဗး, အၤ ကီၤ တိး ဟၴရဴ မၤမှၴၤတၴးရဴ နှဲၤ စၲု ပျူတှၲု ဗး ခးလီဆၴူ မှၴၤတၴး?” အၤ ဟၴဆံၤ လၳး ဖၳနၲုၤ။
\v 24 ထၲုးရဴ ဖဲးအၤန စဴးကျှဴၤမၤ ပးပြဲ လၳး ရဴ အၤ နဴးသၳးစၲု အၳး န ယၴၤဆၳူ ဒၲ ပြှဲၤလၳးတူး ခၳၤကျဴဒၳၤလၲ ဖဲးကၤယၤဖ ဟၴ ယၴးတၲၤပြှဲၤ အၤ အိၤ။
\s1 ခၳးပၴၤတၤရၳ ထၴဘီကူးခၴူး ယၴၤဆၳူ
\r (မသဲ ၂၆:၇၁-၇၅, မၤကၳ ၁၄:၆၉-၇၂, လၳကၤ ၂၂:၅၈-၆၂)
\p
\v 25 ခၳးဆီူမိၤ ပၴၤတၤရၳ အီၤဆွီလှဲၤ တၤဒံၤပး မီၤ ဘီနၲုၤ။ ရဴ ကၤယး ဒၲ အၤရှၲုၤ တၲၤပြှဲၤ ဟၴ လၳး န, “နှဲၤ မၤ အဲၤခိးပၤစှဲ ဗးဟၴတိၤ?” အၤ ဆၳၤဒူး လၳး
\p ရဴ အၤ ဟၴ ကှၤခၴူးဆံၤ န, “ဟုံ ဟုံၤ, ဗး မှ နှတိၤ။”
\p
\v 26 ပြှဲၤလၳးတူး ခၳၤကျဴဒၳၤလၲ အၤ ပြှဲၤမှၴၤတှဲၤဖၳ ဒၲ အၤပှၲုဗှူ န ခၳးပၴၤတၤရၳ ပှးတှံး လၳး ခးလဲၤကှၲု နၲုၤတၲၤပြှဲၤ ဆၳၤဒူး လၳး န, “ဗး မူထၴူၤနဴ နှဲၤ ဒၲ အဴလီဗှၤဖဲၤ တၤရဲကၳး နၲုၤရဴ နှဲၤ အိၤတှၲကှၲုး န ယၴၤဆၳူ ဗးဟၴတိၤ?” အၤ ဆၳၤဒူး လၳး ဖၳနၲုၤ။
\v 27 ခၳးပၴၤတၤရၳ ထၴဆံၤ ဘီကူး ခၴူးသူ န ဗး မှတိၤ အၤ ဟၴထၲုးထၲုး န ဆၴူးဖဲး အီၤအၳၤထူၤ။
\s1 အၳး အဲစၲု ဘူၤစဲၤ ယၴၤဆၳူ ဒၲ ခွီပီလ ညၴးဟူး
\r (မသဲ ၂၇:၁-၂, ၁၁-၁၄, မၤကၳ ၁၅:၁-၅, လၳကၤ ၂၃:၁-၅)
\p
\v 28 ယၴးတၲၤဖှၲုရဴ ယၳဒၤဖၳ တၤဟၴၤ အိၤ ဒၲ ဖဲးကၤယၤဖ ဟီၤ ရဴ အၤ အဲစၲု လၤဟူး ဘူၤစဲၤ ယၴၤဆၳူ ဒၲ ရှိမၴၤ ခွီပီလ ဟိးကၳး။ အဲၤသီး အဲစၲု လၳး ဘီ မှဴလီး ရှိၤမံ အၤခဲးနၲုၤ။ ယၳဒၤဖၳ တၤဟၴၤ သဲဇှံ အိၤ မွှိးပျီးသီးပျိၤ လၤဟူး အၤနှၴ ဖၳ အဲၤသီး တှဲၤစဴဘဲး လှၴကျိးလှၴခူၤ အိၤ နၲုၤ။ ဖၳနၲုၤရဴ အဲၤသီး နှၲုး လၤဟူး ဒၲ ခွီပီလ ဟိးကၳး တိၤ, မှၴၤတၴးဟၴရဴ အဲၤသီး ကီၤ နှၲုး ဟၴနၲုၤ, အၳး ဒၴူအၴၤ အဲၤသီး တှဲၤစၲုတၤလွိပွဲၤ အၤဆဲၤအၴၤ မှဴဟၴ ယၴးနၲုၤ တိၤ။
\v 29 ဖၳနၲုၤ အၤခၳၤအၤခၴူး, ခွီပီလ ထၴၤ ဒၲ ဟိးကျဴး ရဴ အၤ မူထၴူၤ ဟၴဘဲၤဆံၤ န အဲၤသီး ရဴ အၤ ဆၳၤဒူး အဲၤသီး န, “သီး စၲု ဒူၤတှဲၤသံ လၳး န အီးတၴး အၤခၳၤအၤခၴူး တၴး?”
\p
\v 30 အဲၤသီး ဟၴဆံၤ န, “အၤ ကီၤ မှၴၤသံ တှဲၤ တိၤ ရဴ ပှဲၤ အဲဟူး လၳး ဒၲ နှဲၤအိၤ တၤခူ꤮ တိၤ,” အၤ ဟၴဆံၤ လၳး ဖၳနၲုၤ။
\p
\v 31 ခွီပီလ ဟၴဆံၤ အဲၤသီး န, “အဲ စၲု နှီဒၴူဒံၤ လၤဟူး ရဴ စီၤရူၤ နှီဒၴူဒံၤ လၤဟူး ဖၳ သီး တှဲၤသိူတှဲၤသူၤ အိၤနၲုၤ။”
\p မၤနရဴ ယၳဒၤဖၳ တၤဟၴၤ ဟၴဆံၤ လၳး န, “ပှဲၤ တၤရၴူးဆိူၤဆဴး ဒၲ ပှဲၤ ဘဲၤ စီၤရူၤ သၴူးကူး ကၤယး နၲုၤ, အၤအိၤတိၤ,” အၤ ဟၴဆံၤ ဖၳနၲုၤ။
\v 32 အၤ ဟၴ လၤဟူး ဖၳယၴး မၤ သူဖၳ အၤ ကှံ လၲဘးထူၤ ဖၳ ဘူၤစဲၤ ယၴၤဆၳူ ဟၴအိၤနှၴၤ ဟၴခိၤကူး န အၤ ကှံရှၴ သၴူး ဖၳတၴး တၲၤစၲၤ ပှး နၲုၤဟဴ။
\p
\v 33 ဖၳနၲုၤရဴ ခွီပီလ နှၲုး ဒၲ အၤဟိးကၳး ရဴ အၤ နဴးအဲနှၲုး အၳး န ဘူၤစဲၤ ယၴၤဆၳူ ရဴ အၤ ဆၳၤဒူး လၳး န, “နှဲၤ မၤ ယၳဒၤဖၳ အၤခွီ တၲၤပြှဲၤ မှလၤကိး ဟဲး?” ဖၳနၲုၤ။
\p
\v 34 ဘူၤစဲၤ ယၴၤဆၳူ ဟၴဆံၤ လၳး န, “ယၴးမၤ နှဲၤ တှဲၤတၤနှၴၤ ဟၴထၴၤ နှီဒၴူဒံၤ ဟဲး? မှတိၤရဴ ကၤယး တၲၤပြှဲၤပြှဲၤ ဟူးဒူ ပှၴ နှဲၤ န ဗးရီၤကူး ဟဲး?” အၤ ဆၳၤဒူး ကှၤခၴူးဆံၤ လၳး ဖၳနၲုၤ။
\p
\v 35 ရဴ ခွီပီလ ဟၴ လၳး န, “နှဲၤ တၤနှၴၤ ဗး န ယၳဒၤဖၳ ဟဴၤ? ပြှဲၤ ဒၲ အၤ သၳးဟူး နှဲၤ ဒၲ ဗးအိၤ တၤဟၴၤ နၲုၤမၤ နှဲၤ မၴူးစၲၤဖၳ နှီဒံၤ န နှဲၤ ပြှဲၤလၳးတူး ခၳၤကျဴခၳၤကျူး နှီဒံၤ နၲုၤတၤဟၴၤ ပြဲ။ နှဲၤ စၲုမှၴၤသံ ကြူ꤮ အီးတၴးတၴး?” ခွီပီလ ဆၳၤဒူး လၳး ဖၳနၲုၤ။
\p
\v 36 ဘူၤစဲၤ ယၴၤဆၳူ ဟၴဆံၤ လၳး န, “ဗးထၴူးဗးကှၴ မၤ ဘီ ဟၴၤခၳၤယၴး မှတိၤ။ ကီၤ အၤ မှ ဘီ ဟၴၤခၳၤယၴး ဟၴနၲုၤ, သူဖၳ ဗး ကှံ တှၲုဒၲ ယၳဒၤဖၳ အၤ ခၳၤကျဴခၳၤကျူး ယၴးတၤဟၴၤ အၤ တၤခၳၤကၳး တဲးမှၴ နၲုၤ, ဗးခိး ဒၲ အၤ ကြွိးကှၲုး ဗး တၤဟၴၤ ကှံ ဗံဆံၤ ထၲုးဟဴ အဲၤသီး ကိး။ ဖၳနၲုၤရဴ ဗးထၴူးဗးကှၴ မၤ ဘီ ဟၴၤခၳၤယၴးနၲုၤ မှတိၤ။” အၤ ဟၴ ဖၳနၲုၤ။
\p
\v 37 ခွီပီလ ဟၴ လၳး န, “ကီၤ ဟၴဖၳနၲုၤ ဟၴရဴ နှဲၤ ထွှိး ခွီ တၲၤပြှဲၤ ဟဴ နၲုး?” အၤ ဆၳၤဒူး လၳး ဖၳနၲုၤ။
\p ဘူၤစဲၤ ယၴၤဆၳူ ဟၴဆံၤ လၳး န, “ဗး မၤ ခွီ တၲၤပြှဲၤ မှလၤကိး ဖၳ နှဲၤ ဟၴ နၲုၤဟဴ။ သူဖၳ ဗး ကှံ ဟၴဆိၤပှၴ အၳး န တှဲၤမှတှဲၤစဴ နၲုၤရဴ, ဗး ဟူး အိၤပၤစှဲလှူၤ ဒၲ ဟၴၤခၳၤယၴး ဟဴ။ လှဴး꤮ ကၤယး အိၤကှၲုး ဒၲ တှဲၤမှတှဲၤစဴ တၲၤကၴူး တၤဟၴၤနၲုၤ အၤ ကှံ နှီဒး ဗးငှိ ပှး။” အၤ ဟၴ ဖၳနၲုၤ။
\r (မသဲ ၂၇:၁၅-၃၁, မၤကၳ ၁၅:၆-၂၀, လၳကၤ ၂၃:၁၃-၂၅)
\p
\v 38 ခွီပီလ ဆၳၤဒူး လၳး န, “တှဲၤမှတှဲၤစဴ မၤ အီးတၴးတၴး?” ဖၳနၲုၤ။ ရဴ ခွီပီလ ထၴၤတိး ခၴူးသူ ဒၲ ယၳဒၤဖၳ ယၴးတၤဟၴၤ အၤ အိၤ ရဴ အၤ ဟၴ အဲၤသီး န, “ဗး ကှံရှၴ စီၤရူၤ အဲၤ အၤညၴးနၲုၤ ဗး မူထၴူၤ အၤတှဲၤသံ တၲၤစၲၤ꤮ တိၤ။” အၤ ဟၴ အဲၤသီး ဖၳနၲုၤ။
\v 39 “မၤနရဴ ဖၳ သီး တှဲၤစဴဘဲး အၤလှၴကျိး အိၤ န ဘီ သီး မှၴၤဟဴ တှဲၤစၲုတၤလွိပွဲၤ အၤခဲးနၲုၤ, ဗး ပျွိးထၴၤ ပှၴ သီး ကၤယး တှး ဒၲ အၤပှိၤကၳး တၲၤပြှဲၤ ပွှိး꤮ တၲၤဖှၲု။ ဖၳနၲုၤရဴ မၤ သီး သဲဇှံ ပျွိးထၴၤကူး ‘ယၳဒၤဖၳ အၤခွီဒၳၤ ယၴးတၲၤပြှဲၤ’ ဟဲး?” အၤ ဆၳၤဒူး အဲၤသီး ဖၳနၲုၤ။
\p
\v 40 ရဴ အဲၤသီး အဲထိးထူၤ လၤဟူး န, “ပျွိးထၴၤ တိၤ။ ပျွိးထၴၤ ဒၲ ခၳးဘၤရၤဘ နၲုၤ,” အၤ ဟၴ လၤဟူး ဖၳနၲုၤ။ ခၳးဘၤရၤဘ မၤ ပြှဲၤပှံဖၴၤ ယဲပျဲအၴၤ အၳးတှဲၤ တၲၤပြှဲၤ။
\c 19
\p
\v 1 ဖၳနၲုၤရဴ ခွီပီလ အဲ ဘူၤစဲၤ ယၴၤဆၳူ ရဴ အၤ နဴးမှံး အၳး န ဆၳၤပျၴူၤ အီၤပျီ။
\v 2 ကျၴူးဖၳ တၤဟၴၤ အီၤခၳၤ တၤဗှၤ သဴၤဆူမှဴ သူန ခၳၤကျွှိး နၲုၤရဴ အၤ ကျွှိးထူၤ ပှၴ န ယၴၤဆၳူ။ ရဴ အၤ သူထူၤ ပှၴ လၳး စှၤစွှိၤ တၤဖဲၤအဴထၳး ဒၲ အၤသူန ခွီ လှၴသူ ယၴးတၲၤဘၤ ထၲုးရဴ,
\v 3 အၤ ဟူးတိး လၳး ရဴ အၤ ဟူးဟၴ ကှၤခၴူးခၴူး ဟူးညၴးညၴး လၳး န, “ကၲ꤮ ယၳဒၤ အၤခွီဒၳၤ, အိၤထွှိးပြှဲၤ မှဴညၴး ထၳးဒံၤ နီ꤮!” အၤ ဟၴ လၤဗီၤလၤဗဴး ကၤနီးကၤနှိ ထၲုး လၳး ဖၳနၲုၤ ရဴ အဲၤသီး ပျှူ လၳး ခးလီဆၴူ။
\p
\v 4 ခွီပီလ ဟူးထၴၤ ခၴူးသူ ရဴ အၤ ဟၴ ယၳဒၤဖၳ တၤဟၴၤ န, “သူဖၳ သီး ကှံ သဲညၴး လၤဟူး န ဗး စှၴၤမူ အဲၤ ရဴ ဗး မူထၴူၤ အၤ မှၴၤ တှဲၤသံ တၲၤစၲၤ꤮ တိၤ အၤညၴးနၲုၤ, ဗး ကှံ အဲထၴၤလှၲုး ပှၴ ခၴူးသူ သီး ဘီယၴး။”
\v 5 ဘူၤစဲၤ ယၴၤဆၳူ ကျွှိးထၴၤနှီ ခၳၤကျွှိး သဴၤဆူ ရဴ သူထၴၤနှီ စှၤစွှိၤ တၤဖဲၤအဴထၳး တၲၤဘၤ ရဴ ထၴၤတိး အဲၤသီး။ ရဴ ခွီပီလ ဟၴ အဲၤသီး န, “ယၴးလှၴ, အဲၤ မၤ ကၤယး နၲုၤတၲၤပြှဲၤ ဟဴ။” အၤ ဟၴ အဲၤသီး ဖၳနၲုၤ။
\p
\v 6 ပြှဲၤလၳးတူး ခၳၤကျဴခၳၤကျူး တၤဟၴၤ န ကျၴူးဖၳ ဒၲ အၤ အိၤပှဴ တှဲၤလၳးတူးဟိး တၤဟၴၤ မူထၴူၤ လၳးလၳး န, “မှံးသၴူးထူၤကူး အဲၤ ဒၲ တိးလူး ဟီၤထံၤလှိၤ နၲုၤ, မှံးသၴူးထူၤကူး အဲၤ ဒၲ တိးလူး ဟီၤထံၤလှိၤ နၲုၤ,” အၤ အဲထိးထူၤ လၤဟူး ဖၳနၲုၤ။
\p မၤနရဴ ခွီပီလ ဟၴ အဲၤသီး န, “အဲစၲု နှီဒၴူဒံၤ လၤဟူး ရဴ မှံးသၴူးထူၤ နှီဒၴူဒံၤ လၤဟူး ဒၲ ဟီၤထံၤလှိၤ နၲုၤ။ ဒၲ ဗးညၴး ရဴ, တှဲၤသံ ဒၲ ဗး ကှံ စီၤရူၤ အဲၤ နၲုၤ, ဗး စှၴၤမူ အဲၤ ရဴ ဗး မူထၴူၤ တၲၤစၲၤ꤮ တိၤ,” အၤ ဟၴ အဲၤသီး ဖၳနၲုၤ။
\p
\v 7 ယၳဒၤဖၳ တၤဟၴၤ ဟၴ တၤဒံၤ လၤဟူး န, “ပှဲၤ တှဲၤသိူတှဲၤသူၤ အိၤ န အဲၤ ဘဲၤသၴူး ပြဲ, မှၴၤတၴးဟၴရဴ အၤ ဒကွိ လှူၤ နှီဒၴူ အၤနှၴ န ဗး မၤ စဴမၤရူၤ အၤဖၳခၳး, အၤ ဟၴ နှီဒၴူ အၤနှၴ ဖၳနၲုၤ။” အၤ ဟၴထူၤ တၤဒံၤ လၤဟူး ဖၳနၲုၤ။
\p
\v 8 ခွီပီလ နှီဟၲုး ပှိ ငှိဖၳယၴး ရဴ အၤ လၴ သဲအီၤဆၴး ဟူးဆိူၤဆိူၤ။
\v 9 အၤ ကှၤ ကၤနှၲုး ခၴူးသူ ဒၲ အၤဟိးကၳး ရဴ အၤ နှၲုး ဆၳၤဒူး ယၴၤဆၳူ န, “နှဲၤ အိၤဘီတၴး ဟူး?” မၤနရဴ ယၴၤဆၳူ ဟၴကှၤခၴူးဆံၤ လၳး တၲၤစၲၤ꤮ တိၤ။
\v 10 ရဴ အၤ ဟၴ ယၴၤဆၳူ န, “နှဲၤ ဟၴကှၤခၴူးဆံၤ ဗး တၲၤစၲၤ꤮ တိၤ မှၴၤတၴး? ဗး နှီဘဲၤ တှဲၤတၤရၴူးဆိူၤဆဴး ဒၲ ဗး ကှံ ပျွိးကူး နှဲၤ မၤ အၤ နှီနှီ, မှတိၤရဴ ဗး ကှံ မှံးသၴူးထူၤကူး နှဲၤ ဒၲ ဟီၤထံၤလှိၤ နၲုၤမၤ အၤ နှီနှီ ပြဲ နၲုၤမၤ နှဲၤ သဲညၴး တိၤ ဟဲး?” အၤ ဟၴ လၳး ဖၳနၲုၤ။
\p
\v 11 ရဴ ဘူၤစဲၤ ယၴၤဆၳူ ဟၴဆံၤ လၳး န, “စဴမၤရူၤ ကီၤ ဒၴူတှး နှဲၤ တၤရၴူးဆိူၤဆဴး ယၴး တိၤနၲုၤ, နှဲၤ နှီဘဲၤ စှူ တိၤ။ ဖၳနၲုၤရဴ ကၤယး ဒၲ အၤ ဒၴူတှးကူး ဗး ဒၲ နှဲၤ တၤခၳၤကၳး ယၴးတၤဟၴၤနၲုၤ, အၤတှဲၤသံ ဒၳၤကျဴးလၲ ပး စဴ န နှဲၤ။”
\p
\v 12 စထူၤ ဘီ အၤ ဟၴထၲုး ဖၳနၲုၤ ရဴ, ခွီပီလ အယစံ မူပှၳး ကျူ ဒၲ အၤ ကှံ ပျွိးထၴၤကူး ယၴၤဆၳူ။ မၤနရဴ ယၳဒၤဖၳ တၤဟၴၤ အဲထိး ပျၴၤဟူး တၤဒံၤပှိ န, “နှဲၤ ကီၤ ပျွိးထၴၤကူး ကၤယး နၲုၤတၲၤပြှဲၤ ဟၴမၤ, နှဲၤ မၤ စဴဖူၤ ကဲစၤ အၤခိးဘဴသိူ မှတိၤ။ ကၤယး တၲၤပြှဲၤပြှဲၤ ဒၲ အၤ ဒကွိ လှူၤ နှီဒၴူ အၤနှၴ န စဴဖူၤ နၲုၤ, မှဟဴ ကၤယး ဒၲ အၤ ထၴဆံၤ ခွီကဲစၤ ဟဴ။”
\p
\v 13 ဘီ ခွီပီလ နှီဟၲုး အဲၤသီး ဟၴဖၳယၴး အၤခဲးနၲုၤ, အၤ အဲထၴၤ ယၴၤဆၳူ ရဴ အၤ အိၤနူးတှး ဒၲ တှဲၤစီၤရူၤ လှၴအိၤနူး ခးလှၴ ဒၲ အၳး အဲ န, အၳး ဘူသၴူၤ ကၤယး လှၴစၲု န လှဴ။ ဟီဘြၳငှိ မၤ အၤ ဟၴ န, ကၤဘၤသၤ။
\v 14 ဘီနၲုၤ တၲၤညၴး မၤ အၤတိး ဘီ မှဴထၲုၤခဲး အၳး တၤရီၤ အိၤနှၴၤ တှဲၤစၲုတၤလွိပွဲၤ အၤညၴး နၲုၤတၲၤညၴး။
\p ရဴ ခွီပီလ ဟၴ ယၳဒၤဖၳ တၤဟၴၤ န, “ယၴးလှၴ သီးခွီ,” အၤ ဟၴ အဲၤသီး ဖၳနၲုၤ။
\p
\v 15 မၤနရဴ အဲၤသီး အဲထိးထူၤ လၤဟူး န, “မှၴၤသၴူးကူး အဲၤ, မှံးသၴူးထူၤကူး လၳး ဒၲ တိးလူး ဟီၤထံၤလှိၤ နၲုၤ။”
\p ရဴ ခွီပီလ ဆၳၤဒူး အဲၤသီး န, “သီး သဲဇှံ နဴး မှံးသၴူးထူၤကူး ဗး န သီးခွီယၴး ဒၲ တိးလူး ဟီၤထံၤလှိၤ ဟဲး?”
\p ရဴ ပြှဲၤလၳးတူး ခၳၤကျဴခၳၤကျူး တၤဟၴၤ ဟၴ န, “ပှဲၤ ခွီ အိၤပြဲတံ ခွီကဲစၤ တၲၤပြှဲၤ တၲုး။ ပှဲၤခွီ ဒၲ အၤရှၲုၤ မၤ အၤ အိၤ တၲၤပြှဲၤ꤮ တိၤ,” အဲၤသီး ဟၴ လၤဟူး ဖၳနၲုၤ။
\p
\v 16 ဒၲခၴူးတၤဒံၤ ရဴ ခွီပီလ ဒၴူတှးကူး ယၴၤဆၳူ ဒၲ အဲၤသီး အၤတၤခၳၤကၳး ဒၲ အဲၤသီး ကှံ မှံးသၴူးထူၤကူး လၳး ဒၲ တိးလူး ဟီၤထံၤလှိၤ။
\s1 အၳး မှံးသၴူးထူၤ ဘူၤစဲၤ ယၴၤဆၳူ ဒၲ တိးလူး ဟီၤထံၤလှိၤ။
\r (မသဲ ၂၇:၃၂-၄၄, မၤကၳ ၁၅:၂၁-၃၂, လၳကၤ ၂၃:၂၆-၄၃)
\p ဖၳနၲုၤရဴ ကျၴူးဖၳ တၤဟၴၤ ပှံစၲုကူး ယၴၤဆၳူ။
\v 17 ရဴ အၤ ဇှစၲု နှီဒၴူဒံၤ အၤ တိးလူးဟီၤထံၤ ရဴ အၤ ထၴၤစၲု ဒၲ ခၳၤကျဴကြွီ အၤခးလှၴ။ ခးလှၴ ယၴးတၲၤဖိၤ မၤ ဟီဘြၳငှိ ဟၴ န, “ကဴၤလၤကဴၤသ။”
\v 18 အၳး မှံးသၴူးထူၤကူး လၳး ဒၲ တိးလူး ဟီၤထံၤလှိၤ ဘီနၲုၤ။ အၳး မှံးသၴူးထူၤ တှၲ လၳး န ကၤယး သဲနၴူး, တၲၤကၴူး န တၲၤပြှဲၤပြှဲၤ။ ယၴၤဆၳူ ရဴ အၤ အိၤ ဒၲ အၤကျးမၴးကၳး။
\p
\v 19 ခွီပီလ နဴးရး အၳး တှဲၤမတှဲၤဒူး အၤလီၤပျဴၤ ရဴ အၤ နဴးမှံးသၴူးထူၤ အၳး ဒၲ တိးလူး ဟီၤထံၤလှိၤ။ အဲၤသီး ရး လီၤပျဴၤယၴး န, “ယၳဒၤဖၳ တၤဟၴၤ အၤခွီ, ဗှီးနၤစၤရဲဖၳ ယၴၤဆၳူ” ဖၳနၲုၤ။
\v 20 အၳး မှံးသၴူးထူၤ ယၴၤဆၳူ ယၴးနၲုၤ, အၤ အိၤဖံၤပြဲ န ဗှီး အၤခၳၤအၤခၴူး, ယၳဒၤဖၳ တၤဟၴၤ ဟၲမူ အဲလး လီၤယၴး။ ရဴ လီၤယၴးနၲုၤ အၳး ရးအိၤ လှဴးပျီး န ဟီဘြၳငှိ ဒၲ ယၳဒၤဖၳ ဟၴဘဲၤ နှီဒၴူ ယၴးနၲုၤ, န လှၤတၴၤငှိ န ကြီမၴူးစၲၤဖၳ အၤငှိ။
\v 21 ပြှဲၤလၳးတူး ခၳၤကျဴ တၤဟၴၤ ဟၴ ခွီပီလ န, “‘ယၳဒၤဖၳ တၤဟၴၤ အၤခွီ,’ ရးဖၳနၲုၤ တဲးမှၴ။ ရး တၤပျၴၤ ခၴူးသူ န ကၤယး ယၴးတၲၤပြှဲၤ မၤ အၤ ဒကွိလှူၤ နှီဒၴူ အၤနှၴ န ယၳဒၤဖၳ တၤဟၴၤ အၤခွီ,” ရး တၤပျၴၤ ခၴူး ဖၳနၲုၤ။
\p
\v 22 မၤနရဴ ခွီပီလ ဟၴ လၳး န, “တှဲၤ ဒၲ ဗး ရးထၲုးဟဴ နၲုၤမၤ, အၤ ထၲုးဟဴ။”
\p
\v 23 ဘီ ကျၴူးဖၳ တၤဟၴၤ မှံးသၴူးထူၤ ထၲုးဟဴ လၳး ဒၲ ဟီၤထံၤလှိၤ အၤခဲးနၲုၤ, ကျၴူးဖၳ သဲလွှီး ယၴးနၲုၤ အၤ ဖၴူ ဘူၤစဲၤ ယၴၤဆၳူ ဟၴူၤစှၤ တၤဟၴၤ ရဴ, အၤ အီၤဘၴး နှီဒၴူ လၳး တၲၤပြှဲၤ တၲၤဘၤ။ ရဴ အဲၤသီး ဖၴူ ပှိ လၳး စှၤစွှိၤထၳး ဒၲ အၳး ဘဴစံး တှးထၳးပျံ ပြဲ လၳး ရဴ အၳး လှၴအီၤဆဲထံး လၳး အိၤတိၤ ယၴးတၲၤဘၤ။
\p
\v 24 အဲၤသီး တၲၤပြှဲၤ န တၲၤပြှဲၤ ဟၴ နှီဒၴူလၳး န, “ပှဲၤ ထဴဇှဲး အဲၤ တိၤ ဟး, အၳးပၴး တိး နှီဘဲၤပၴး ပှးနၲုၤ, ပှဲၤ ဘဴ တှဲၤဘူးဘွီ တၲၤစၲၤ ပိ!” အၤ ဟၴ နှီဒၴူ လၳး ဖၳနၲုၤ။
\p သူဖၳ လီၤစးဆဲးကၳး ကှံ လၲထူၤဘးထူၤ ရဴ တှဲၤထွှိး အၤနှၴ ဖၳယၴး ပြဲ။ လီၤစးဆဲးကၳး ဟၴ န,
\q1 “အဲၤသီး အီၤဘၴး ဖၴူ နှီဒၴူ လၤဟူး ဗးစှၤ တၤဟၴၤ ဟဴ။ သူဖၳ အဲၤသီး ကှံ ဖၴူနှီ ဗးစှၤ ရဴ အၤ ဘဴ လၤဟူး တှဲၤဘူးဘွီ ဟဴ။”\f + \fr 19:24 \ft ထၳၤသဲထူၤ ၂၂:၁၈\f*
\m ရဴ ကျၴူးဖၳ ယၴးတၤဟၴၤနၲုၤ, အၤ မှၴၤ လၤဟူး ဖၳနၲုၤ ဟဴ။
\p
\v 25 ဘီ ဘူၤစဲၤ ယၴၤဆၳူ အၤ တိးလူးဟီၤထံၤ အၤခးဆၴူနၲုၤ, ဘူၤစဲၤ အၤမှၲု န ဘူၤစဲၤ အၤမှၲု အၤပှၲုပြှဲၤမဴၤ, န ခၳးကျဴဖ အၤမၴး မှၲုမၤရီ န မၤကၤဒၤလ ဒဴးကၳးမှၲု မဴၤမၤရီ အီၤထဴၤ အိၤ လၤဟူး ဘီနၲုၤ။
\v 26 ဘီ ဘူၤစဲၤ ယၴၤဆၳူ မူထၴူၤ အၤမှၲု န အၤ ခိးပၤစှဲ ဒၲ အၤ မှိၤ နှီဒၴူ လၳး ယၴးတၲၤပြှဲၤ အီၤထဴၤ အိၤဖံၤ န လၳး အၤခဲး, အၤ ဟၴ စၲု အၤမှၲု န, “မှၲု꤮ ခိးညှယၴး ကၤယး ယၴးတၲၤပြှဲၤ မၤ အၤ ထွှိးဟဴ နှဲၤဖၳ ဟဴ,” အၤ ဟၴ စၲု အၤမှၲု ဖၳနၲုၤ။
\v 27 ထၲုးရဴ အၤ ဟၴ ကှၲုးကၴၤ အၤ ခိးပၤစှဲ နၲုၤတၲၤပြှဲၤ န, “ခိးညှယၴး ဗးမှၲုရဴ အၤ ထွှိးဟဴ နှဲၤမှၲု ဟဴ။” စထူၤ ဘီနၲုၤ ရဴ အၤ ခိးပၤစှဲ ယၴးတၲၤပြှဲၤ အဲကှၤအိၤ ဘူၤစဲၤ အၤမှၲုယၴး ဒၲ အၤဟီၤ။
\s1 ဘူၤစဲၤ ယၴၤဆၳူ သၴူး
\r (မသဲ ၂၇:၄၅-၅၆, မၤကၳ ၁၅:၃၃-၄၁, လၳကၤ ၂၃:၄၄-၄၉)
\p
\v 28 အၤ ဟၴထၲုး ဖၳနၲုၤ ရဴ ဘူၤစဲၤ ယၴၤဆၳူ သဲညၴး န အၤ မှၴၤထၲုးလှဴးဟဴ တှဲၤပွှိး꤮ တၲၤစၲၤ ဟဴ။ ရဴ သူဖၳ လီၤစးဆဲး ကှံ လၲဘးထူၤ အၤညၴးနၲုၤ, ဘူၤစဲၤ ယၴၤဆၳူ ဟၴ န, “ဗး သဲအိးထၴူး” အၤ ဟၴ ဖၳနၲုၤ။
\v 29 ဘီနၲုၤ တၲၤဖိၤနၲုၤ, ထၴူးဇှးဆၴူၤ အိၤ တၲၤသိး။ ရဴ အဲၤသီး ကျူၤစၲုဖၴူ တှဲၤတၲၤစၲၤ ဒၲ အၤသူန ဖပျၴူ ရဴ အၤ စၲုစှၴၤနှၲုး ဒၲ ထၴူးဇှးဆၴူၤ သိးကၳး ရဴ အၤ စဴးကျှဴၤမၤ ဒၲ သဴၤဖူး ဒၲ အၳး အဲ န ဟီစိဖူးယၴး အၤလှိၤ ရဴ အၤ တှၳဒူၤထူၤတိး ဒၲ ဘူၤစဲၤ အၤ ခးအၳၤလှိၤ။
\v 30 ဘီ ဘူၤစဲၤ ယၴၤဆၳူ ပှၲုၤမူ ယၴး အၤခဲးနၲုၤ, အၤ ဟၴ န, “အၤ ထၲုးဟဴ။” ရဴ အၤ ခၳၤကျဴ တှးငှဴၤကူး, ထၲုးရဴ အၤ ဒၴူလှူၤကူး အၤသဲပျဴၤ ထွှိးပြှဲၤ ဒၲ စဴမၤရူၤ အၤ တၤခၳၤကၳး။
\s1 အၳး ဆံး လၳးရှဴး န တၤဘူး
\p
\v 31 ဘီနၲုၤ တၲၤညၴးနၲုၤ အၤတိး န မှဴညၴး ဒၲ အၳး တၤရီၤတၤရူး အိၤနှၴၤ ဆၴူပၤရိး ယၳဒၤဖၳ အၤ မှဴညၴးဒှၲုၤ နၲုၤတၲၤညၴး အၤညၴး။ မှဴညၴးဒှၲုၤ ယၴးနၲုၤမၤ မှဒံၤ မှဴညၴးဒှၲုၤ ဒၲ အၤ တှးတိး ခိဒံၤ ဘီ ပွဲၤ ဒၲ အၳး အဲ န တှဲၤစၲုတၤလွိပွဲၤ အၤခဲးနၲုၤ။ ဖၳနၲုၤရဴ ယၳဒၤဖၳ ခၳၤကျဴဒၳၤ ကၤဆၳၤထၳး တၤဟၴၤနၲုၤ, ဘီ မှဴညၴးဒှၲုၤ အၤခဲးယၴး, အဲၤသီး သဲဇှံ ဒူၤအိၤ လှၲုးတှိၤ ယၴးတၤဟၴၤနၲုၤ ဒၲ တိးလူး ဟီၤထံၤလှိၤ တိၤ။ သူဖၳ အဲၤသီး ကှံ သၴူးပြူးနၲုၤ ရဴ, အဲၤသီး စၲု ကွီး ခွီပီလ ဒၲ အၤ ကှံ နဴးဒဴၤကှဲကူး အၳး န အဲၤသီး နၲုၤတၤဟၴၤ အၤခၤပှူး ရဴ ကှံ ဖၴူတှးကူး အဲၤသီး ဒၲ တိးလူး ဟီၤထံၤလှိၤ။
\v 32 ဖၳနၲုၤရဴ ကျၴူးဖၳ တၤဟၴၤ ဟူးဒဴၤကှဲ ရှၴလၲ အၳး မှံးသၴူးထူၤ တှၲန ယၴၤဆၳူ ယၴးသဲနၴူး အၤကျဲး တၲၤပြှဲၤ။ ထၲုးရဴ အၤ စၲု ဒဴၤကှဲ ကှၲုးပှိကၴၤ အၤ အိၤကူး နၲုၤတၲၤပြှဲၤ။
\v 33 မၤနရဴ ဘီ အဲၤသီး စၲုတှၲု ဒၲ ယၴၤဆၳူ အိၤ အၤခဲးနၲုၤ, အဲၤသီး မူထၴူၤ န အၤ သၴူး ထၲုးဟဴ အၤခၳၤအၤခၴူး အၤ ဒဴၤကှဲ လၳး ခၤပှူး တၲၤခိ꤮ တိၤ။
\v 34 မၤနရဴ ကျၴူးဖၳ ယၴးတၤဟၴၤ အၤကျဲး တၲၤပြှဲၤနၲုၤ, အၤ ဆံး ယၴၤဆၳူ ရှဴးကျဲး န တၤဘူး ရဴ တၲၤဖှၲုတၲုး သွီၤ န ထၴူး ဆတှးထၴၤ။
\v 35 ကၤယး ဒၲ အၤ မူထၴူၤ အၤ ထွှိးထူၤ ဖၳယၴး တၲၤပြှဲၤနၲုၤ အၤ ဟၴဆိၤလှၲုး ပှၴ အၳး။ ရဴ အၤ ဟၴဆိၤ လှၲုးတိး ပှၴ အၳး ပြဲ။ အၤ သဲညၴး တှးတှၴၤ နှီဒၴူ န အၤ ဟၴ ယၴးနၲုၤမၤ အၤစဴအၤတှၴၤ ပြဲ။ သူဖၳ သီး ကှံ ဇှံအၴၤ ကှၲုးအၳး နၲုၤ, အၤ ဟၴဆိၤလှၲုး ပှၴ သီး ပြဲ။
\v 36 သူဖၳ လီၤစးဆဲး ကှံ လၲဘးထူၤ အၤညၴးနၲုၤ, တှဲၤယၴးတၤဟၴၤ ထွှိးထူၤ ဟဴ။ လီၤစးဆဲးကၳး ဟၴ န, “အၤကြွီ ကှံ လၤကှဲနှီ တၲၤဘိး꤮ တိၤ,”\f + \fr 19:36 \ft ထၴၤကှၤ ၁၂:၄၆, လၴးမှီၤကျဲး ၉:၁၂\f* အၤ ဟၴ ဖၳနၲုၤ။
\v 37 လီၤစးဆဲး ဒၲ အၤရှၲုၤတၲၤဖိၤ ဟၴ ပှိ န, “အဲၤသီး ဆံး နှီဒၴူလၳး န တၤဘူး ယၴးတၲၤပြှဲၤနၲုၤ, အဲၤသီး ကှံ မူ လၳး ပှး။”\f + \fr 19:37 \ft ဇဲခၤရှးယၲၤ ၁၂:၁၀\f*
\s1 အၳး အီၤလှၲု ယၴၤဆၳူ
\r (မသဲ ၂၇:၅၇-၆၁, မၤကၳ ၁၅:၄၂-၄၇, လၳကၤ ၂၃:၅၀-၅၆)
\p
\v 38 ထၲုးရဴ ဗှီးအၤရီမသဲဖၳ ခၳးစိူစဲ စၲုကွီး ယၴၤဆၳူ အၤလှၲုးတှိၤ ယၴး ဒၲ ခွီပီလ အၤ အိၤ။ ခၳးစိူစဲ မၤ ဘူၤစဲၤ ယၴၤဆၳူ အၤ ခိးပၤစှဲ တၲၤပြှဲၤ, မၤနရဴ အၤ ယိး သဲအီၤဆၴး ယၳဒၤဖၳ တၤဟၴၤ အၤလှၴ အၤခၳၤအၤခၴူး အၤ ထွှိးဟၲုၤထွှိးသွဲ ပြဲ လၳး ခိးပၤစှဲ ပြဲ။ အၤ စၲုကွီး ခွီပီလ ယၴးနၲုၤ, အၤ စှၳး လၳး ရဴ အၤ ဟူး ဖၴူဒွိ စၲုကူး ဘူၤစဲၤ အၤလှၲုးတှိၤ ယၴး။
\v 39 ခၳးနီၤကၤဒၴမၳၤ ကြွိးစၲုကှၲုး န အဲၤ။ ကၤယး ဒၲ အၤ ဟူး အိၤလၴး ကှၲုး ဘူၤစဲၤ ယၴၤဆၳူ ဒၲ မှဴခီခဲး ဒၲ အၤရှၴခဲး နၲုၤတၲၤပြှဲၤ မၤ ခၳးနီၤကၤဒၴမၳၤ ဟဴ။ အၤ ဖၴူဟူးနှီ လှၴပျှဴ နှၲုၤမံ နၴူးစၲၤ ဒၲ အၳး အဲ န, မၳရၤ န အၤလၳစၤ။ အၤ လှူၤထၲုၤနၲုၤ, အၤ ဖံၤ꤮ အိၤ စဴ နၴူးဆၴူး န ညှးစွှဲ စဴ။
\v 40 အဲၤသီး ယၴးသဲနၴူး ဖၴူ ယၴၤဆၳူ အၤ လှၲုးတှိၤယၴး ရဴ အၤ ဘိၤ တၤလၳး န အီၤကှဲး ဘပျီး တၲၤဘၤ ရဴ အၤ ဘိၤဘီ တၤလၳး တှၲ လၳး န တှဲၤနှၲုၤမံ နၲုၤတၤဟၴၤ။ ယၳဒၤဖၳ အၤလှၴကျိး အီၤလှၲု လှၲုး နၲုၤမၤ အၤ မှၴၤ လၤဟူး ဖၳနၲုၤ။
\v 41 ဘီ အၳး လှၴမှံးသၴူးထူၤ ယၴၤဆၳူ ဒၲ တိးလူး ဟီၤထံၤလှိၤ အၤခးဆၴူနၲုၤ, ပြှဲ အိၤ တၲၤလှၴ။ ဒၲ ပြှဲ နၲုၤတၲၤလှၴ အၤကၳးနၲုၤ, အၳး အီၤခံၤကၳးနှၲုး အိၤသဲး လှၲုးကၳး တၲၤကၳး ဒၲ လှဴကၳး, ရဴ အၳး အီၤလှၲုနဴ ဟီ န လှၲုးတၲၤတှိၤ꤮ ဟီတိၤ။
\v 42 ဘီနၲုၤ တၲၤညၴးနၲုၤ အၤတိး န မှဴညၴး ဒၲ အၳး တၤရီၤတၤရူး အိၤနှၴၤ ဆၴူပၤရိး ယၳဒၤဖၳ အၤ မှဴညၴးဒှၲုၤ နၲုၤတၲၤညၴး, ထၲုးတိၤ လှၲုးကၳး ယိး အိၤဖံၤ ဘီနၲုၤ တၲၤကၳး အၤခၳၤအၤခၴူး, အဲၤသီး စၲု အီၤလှၲုနှၲုးကူး လၳး ဘီနၲုၤ။
\c 20
\s1 လှၲုးကၳး အိၤကဴးခၳးကူး
\r (မသဲ ၂၈:၁-၁၀, မၤကၳ ၁၆:၁-၈, လၳကၤ ၂၄:၁-၁၂)
\p
\v 1 ယၳဒၤဖၳ အၤ မှဴညၴးဒှၲုၤ ထၲုး အၤနိၤတၲၤရိး မှဴလီး ရှိၤမံ မှဴခီအဴပး အၤခဲးနၲုၤ, မၤကၤဒၤလ ဒဴးကၳးမှၲု မဴၤမၤရီ ဟူး ဒၲ လှၲုးခၳၤ ရဴ အၤ မူထၴူၤ န လှဴဒၳၤ ဒၲ အၳး ထၳၤလဴးဘီ လၳး န လှၲုးကၳး နၲုၤတၲၤမၴးနၲုၤ အၳး ထၳၤလဴးတၤဖး စၲုကူး လၳး။
\v 2 ရဴ အၤ ကျူၤကှၤ ဒၲ ခၳးဆီူမိၤ ပၴၤတၤရၳ န ယၴၤဆၳူ အၤ ခိးပၤစှဲ ဒၲ အၤ မှိၤ နှီဒၴူ လၳး ဒၲ အၤရှၲုၤတၲၤပြှဲၤ အၤ အိၤ ရဴ အၤ ဟၴဆိၤ ပှၴ အဲၤသီး န, “အဲၤသီး ဖၴူစၲုကူးမှၴ ဟဴ ဘူၤစဲၤ နၲုၤ ဒၲ လှၲုးကၳး ဟဴ။ အဲၤသီး စၲုဒူၤအိၤတိး လၳး ဘီတၴး꤮ နၲုၤ ပှဲၤ သဲညၴး တိၤ။”
\p
\v 3 ယၴးတၲၤဖှၲုရဴ ခၳးပၴၤတၤရၳ န ဘူၤစဲၤ အၤ ခိးပၤစှဲ ဒၲ အၤရှၲုၤ တၲၤပြှဲၤ ကျူၤဟူး လၤဟူး ဒၲ လှၲုးခၳၤ။
\v 4 အဲၤသီး ကျူၤဟူး ပြွိ လၳး ပြဲ တၤဒၲၤရဴ ဘူၤစဲၤ အၤ ခိးပၤစှဲ ဒၲ အၤရှၲုၤ ယၴးတၲၤပြှဲၤ ကျူၤပြူးကျဴး န ခၳးပၴၤတၤရၳ အၤခၳၤအၤခၴူး, အၤ ကျူၤဟူး တှၲုရှၴကျဴး လၳး ဒၲ လှၲုးခၳၤ။
\v 5 အၤ ဟူး ငှဴၤမူစိးနှၲုး ဒၲ လှၲုးကၳး ရဴ အၤ မူထၴူၤ အီၤကှဲး ဘပျီးထၳး ယၴး အိၤကူး ဘီနၲုၤ, မၤနရဴ အၤ ဟူးနှၲုး ဒၲ အၤကၳး တိၤ။
\v 6 ယၴးတၲၤဖှၲုရဴ ခၳးဆီူမိၤ ပၴၤတၤရၳ ဒၲ အၤ ကျူၤဟူး တှးနိၤ ဒၲ လၳးခၴူးခၳၤ ယၴးတၲၤပြှဲၤ ဟူးတှၲု ရဴ အၤ ဟူးနှၲုး ဒၲ လှၲုးကၳး။ ရဴ အၤ မူထၴူၤ အီၤကှဲး ဘပျီးထၳး နၲုၤတၲၤဘၤ အိၤကူး ဘီနၲုၤ။
\v 7 ထၲုးရဴ အၤ မူထၴူၤ တှၲုကှၲုး ကၤထိး ဒၲ အၳး ဘိၤဘီ ပှၴ န ဘူၤစဲၤ ယၴၤဆၳူ အၤခၳၤကျဴ နၲုၤတၲၤဘၤဘၤ။ အၤ ကၤထိးဖၳ ယၴးတၲၤဘၤနၲုၤ အၤ အိၤတှၲကှၲုး န အီၤကှဲး ဘပျီးထၳး နၲုၤတၲၤဘၤ တိၤ။ အၤ ဘိၤတၤလၳး ကူး ခိဒံၤ တၲၤဖိၤ။
\v 8 ဒၲခၴူး ရဴ အၤ ခိးပၤစှဲ ဒၲ အၤ ကျူၤဟူး တှၲုရှၴ ဒၲ လှၲုးခၳၤ ယၴးတၲၤပြှဲၤ ဟူးနှၲုး ဒၲ အၤကၳး။ အၤ ဟူး မူထၴူၤ ရဴ အၤ ဇှံအၴၤ န ယၴၤဆၳူ ထွှိးပြှဲၤ ကှၤခၴူး ဟဴ။
\v 9 လီၤစးဆဲး ဟၴအိၤနှၴၤ စဴဟဴ န, ဘူၤစဲၤ ယၴၤဆၳူ ကှံ သၴူး အီၤထဴၤကှၤခၴူး ပှး တၤဒၲၤရဴ, တှၲု စဴဟဴ ဘီနၲုၤခဲးနၲုၤ, ဖၳ လီၤစးဆဲး ဟၴအိၤနှၴၤ ယၴးနၲုၤ, အၤ ခိးပၤစှဲ တၤဟၴၤ သဲညၴးပျိး ဟီတိၤ။
\p
\v 10 ထၲုးရဴ အဲၤသီး ယၴးသဲနၴူး ကှၤခၴူး လၤဟူး ဒၲ အၤဟီၤ။
\s1 ဘူၤစဲၤ ယၴၤဆၳူ အိၤလှၲုးထူၤ ပှၴ မၤကၤဒၤလ ဒဴးကၳးမှၲု မဴၤမၤရီ
\r (မၤကၳ ၁၆:၉-၁၁)
\p
\v 11 မၤနရဴ မဴၤမၤရီ ရဴ အၤ အီၤထဴၤ အိၤကူး ဘီ လှၲုးကၳးထံးနၲုၤ ရဴ အၤ ငှၲု။ ဘီ အၤ ငှၲု ခဲး, အၤ ငှဴၤ တၤကဴၤ မူစိးနှၲုး ဒၲ လှၲုးကၳး။
\v 12 ရဴ အၤ မူထၴူၤ မှဴခၳၤ တၤနၴဖၳ သူနှီ ဟၴူၤစှၤဘၳး သဲနၴူး အိၤနူးအိၤ ဒၲ ယၴၤဆၳူ လှၲုးတှိၤ လှၴအိၤ နၲုၤ။ တၲၤပြှဲၤ ရဴ အၤ အိၤ ဒၲ အၤ ခၳၤကျဴထဲ တၲၤကၴူး, တၲၤပြှဲၤ ရဴ အၤ အိၤ ဒၲ အၤ ခၤယိ တၲၤကၴူး။
\p
\v 13 ရဴ အဲၤသီး ဆၳၤဒူး မဴၤမၤရီ န, “မဴၤမှၲု, နှဲၤ ငှၲု မှၴၤတၴး?”
\p ရဴ မဴၤမၤရီ ဟၴ ကှၤခၴူးဆံၤ အဲၤသီး န, “အဲၤသီး ဖၴူစၲုကူးမှၴ ဟဴ ဗး ဘူၤစဲၤ ဟဴ, အဲၤသီး စၲုဒူၤအိၤ တိး လၳး ဘီတၴးနၲုၤ ဗး သဲညၴးတိၤ,” အၤ ဟၴဆံၤ ဖၳနၲုၤ။
\v 14 ဘီ အၤ တၤရီ ကှၤခၴူး အၤခဲးနၲုၤ, အၤ မူထၴူၤ ဘူၤစဲၤ ယၴၤဆၳူ ကၤထဴၤအိၤ ဒၲ လၳးခၴူးခၳၤ တၤဒၲၤရဴ အၤ သဲညၴး န ဘူၤစဲၤ ယၴၤဆၳူ မှတိၤ။
\p
\v 15 “မဴၤမှၲု꤮, နှဲၤ ငှၲု မှၴၤတၴး? နှဲၤ မူပှၳး အၳးပၴး?” အၤ ဆၳၤဒူး လၳး ဖၳနၲုၤ။
\p မဴၤမၤရီ တၤနှၴၤတှူ ဘူၤစဲၤ ယၴၤဆၳူ န ပြှဲၤအိၤပှဴ မူခွဲၤ တၤရဲ ရဴ အၤ ဟၴ လၳး န, “ဗှူ, နှဲၤ ကီၤ ဖၴူစၲု လၳး ဟၴရဴ နှဲၤ စၲုဒူၤအိၤ တိး လၳး ဘီတၴး တၲၤဖိၤနၲုၤ, ဟၴလှၲုး ပှၴ ဗး ရဴ ဗး ကှံ စၲုဖၴူခၴူး အဲၤ,” အၤ ဟၴ လၳး ဖၳနၲုၤ။
\p
\v 16 “မဴၤမၤရီ,” ဘူၤစဲၤ ယၴၤဆၳူ ဟၴ လၳး ဖၳနၲုၤ။
\p ရဴ အၤ တၤရီ စၲုတိး လၳး ရဴ အၤ ဟၴဆံၤ လၳး န ဟီဘြၳငှိ ရဴ အၤ ဟၴ န, “ရၤဘၤနီ꤮။” (အၤငှိလၤဆ မၤ သရ)
\p
\v 17 ရဴ ဘူၤစဲၤ ယၴၤဆၳူ ဟၴ လၳး န, “ပှံ တဲး ဗး မှၴ, မှၴၤတၴးဟၴရဴ ဗး ကှၤ ဒၲ ဗးဖဲး အိၤ ဟီတိၤ။ စၲု ဒၲ ဗး ပှၲုဗှူ နၲုၤတၤဟၴၤ အၤ အိၤ ရဴ စၲုဟၴ ပှၴ အဲၤသီး န, ‘ဗး ကှံ ကှၤကၤထူၤ ဒၲ ဗးဖဲး မၤ အၤမှမှ, အဲၤသီး အၤဖဲး မၤ အၤမှမှ, ဗး စဴမၤရူၤ မၤ အၤမှမှ, အဲၤသီး စဴမၤရူၤ မၤ အၤမှမှ ယၴးတၲၤပြှဲၤ အၤ အိၤပှး’” အၤ ဟၴ လၳး ဖၳနၲုၤ။
\p
\v 18 မၤကၤဒၤလ ဒဴးကၳးမှၲု မဴၤမၤရီယၴး စၲု ဒူဆိၤပှၴ အၤ ခိးပၤစှဲ တၤဟၴၤ န တှဲၤရီၤတှဲၤကူး ယၴး ရဴ အၤ ဟၴ ပှၴ အဲၤသီး န, “ဗး မူထၴူၤဟဴ ဘူၤစဲၤ ဟဴ!” ရဴ အၤ ဟၴလှၲုး ပှၴ အဲၤသီး န ဘူၤစဲၤ ဟၴ ပှၴ လၳး နၲုၤတၤဟၴၤ။
\s1 ဘူၤစဲၤ ယၴၤဆၳူ အိၤလှၲုးထူၤ ပှၴ အၤ ခိးပၤစှဲ တၤဟၴၤ
\r (မသဲ ၂၈:၁၆-၂၀, မၤကၳ ၁၆:၁၄-၁၈, လၳကၤ ၂၄:၃၆-၄၉)
\p
\v 19 ဘီ ယၳဒၤဖၳ အၤ မှဴညၴးဒှၲုၤ မှဴကၤတှဴၤ နၲုၤတၲၤညၴး ထၲုး ဆၴူပၤရိး တၲၤညၴး မှဴခီပၤလှိ အၤခဲးနၲုၤ, အၤ ခိးပၤစှဲ တၤဟၴၤ သဲအီၤဆၴး လၤဟူး ယၳဒၤဖၳ အၤ ခၳၤကျဴဒၳၤ တၤဟၴၤ အၤလှၴ ရဴ အၤ မှၴၤမၤ လၤဟူး ကၤဒး, ရဴ ဘီ အဲၤသီး အိၤပျဴ တှၲလၳး ဒၲ ဟီၤဒဴကၳး အၤခဲးနၲုၤ, ဘူၤစဲၤ ယၴၤဆၳူ ဟူးအီၤထဴၤ အိၤလှၲုးခၴူ ပှၴ ဒၲ အဲၤသီး ကျးမၴးကၳး ရဴ အၤ ဟၴ အဲၤသီး န, “တှဲၤသဲပျဴၤ ကၤစှၳကၤဘဲ ကှံ အိၤကှၲုးဒံၤ န သီး နီ꤮,” အၤ ဟၴ အဲၤသီး ဖၳနၲုၤ။
\v 20 အၤ ဟၴထၲုး ပှၴ အဲၤသီး ဖၳနၲုၤရဴ အၤ ဒၴူလှၲုး ပှၴ အဲၤသီး န အၤတၤခၳၤ န အၤရှဴးကျဲး။ ဘီ အၤ ခိးပၤစှဲ တၤဟၴၤ မူထၴူၤ လၳး အၤခဲးနၲုၤ, အၤ သဲကြှံးသဲလှဴး တၤပှၤ လၤဟူး စဴ။
\p
\v 21 ဘူၤစဲၤ ယၴၤဆၳူ ဟၴ ခၴူးသူ အဲၤသီး န, “တှဲၤသဲပျဴၤ ကၤစှၳကၤဘဲ ကှံ အိၤဒံၤ န သီး နီ꤮! ရဴ ဖၳ ဗးဖဲး နဴးဟူး ဗး နၲုၤ, ဗး နဴးစၲုကှၲုး သီး။”
\v 22 အၤ ဟၴထၲုး ဖၳနၲုၤရဴ အၤ သဲစၲု ဒၲ အဲၤသီးခၳၤ ရဴ အၤ ဟၴ အဲၤသီး န, “ဖၴူဆံၤ လၤဟူး သဲစးဆဲး ဘူၤစဲၤ ယၴး။
\v 23 သီး ကီၤ ပျွိးကူး အၳးတှဲၤသံ တၤဟၴၤ ဟၴရဴ အၳးတှဲၤသံ ကှံ ပျွိးကူး ပှး။ သီး ကီၤ ပျွိးကူး အၳးတှဲၤသံ တိၤ ဟၴရဴ, အၳးတှဲၤသံ ကှံ ပျွိးကူး တိၤ။”
\s1 ဘူၤစဲၤ ယၴၤဆၳူ အိၤလှၲုးထူၤ ပှၴ ခၳးသိမ
\p
\v 24 ဘီ ယၴၤဆၳူ စၲုနှၲုး အိၤလှၲုး ပှၴ အၤ ခိးပၤစှဲ ဒၲ ဟီၤကၳး အၤခဲးနၲုၤ, ခၳးသိမ ဒၲ အၳး အဲပှိ လၳးမွှီၤ န ခၳးဒီဒီၤမၳ ယၴးတၲၤပြှဲၤ အိၤကှၲုး န အဲၤသီး ဘီနၲုၤ တိၤ။
\v 25 အၤ ခိးပၤစှဲ ယၴးတၤဟၴၤ ဟၴ ခၳးသိမ န, “ပှဲၤ မူထၴူၤဟဴ ဘူၤစဲၤ ဟဴ,” အၤ ဟၴ ပှၴ လၳး ဖၳနၲုၤ။
\p မၤနရဴ အၤ ဟၴဆံၤ အဲၤသီး န, “ဗး ကီၤ မူထၴူၤ လီၤပၤနၤ အၤခးလှၴ စွဲးအိၤကူး ဒၲ အၤ တၤခၳၤကၳး တိၤ, ထၲုးရဴ ဗး ကီၤ ကၤအၳးဘဲၤနှီ လီၤပၤနၤ စွဲးခးလှၴ န ဗး ကၤနဴး တိၤ, ဗး ကီၤ ဖံးဘဲၤနှီ အၤရှဴးကျဲး အၤစွဲး န ဗး တၤခၳၤ တိၤ ဟၴနၲုၤ, ဗး ဇှံအၴၤတိၤ။”
\p
\v 26 ဒၲခၴူး သၲုးသိူတၲၤညၴးနၲုၤ, ဘူၤစဲၤ ယၴၤဆၳူ အၤ ခိးပၤစှဲ တၤဟၴၤ အိၤပျဴ တှၲခၴူးလၳး ဒၲ ဟီၤနၲုၤ တၲၤမၴး အၤကၳး။ ဘီနၲုၤအၤခဲး ခၳးသိမ အိၤတှၲကှၲုး န အဲၤသီး ဘီနၲုၤ။ အဲၤသီး မှၴၤမၤ ကၤဒး တၤဒၲၤရဴ ဘူၤစဲၤ ယၴၤဆၳူ ဟူးနှၲုး အီၤထဴၤအိၤ ဒၲ အဲၤသီး ကျးမၴးကၳး ရဴ အၤ ဟၴ အဲၤသီး န, “တှဲၤသဲပျဴၤ ကၤစှၳကၤဘဲ ကှံ အိၤကှၲုးဒံၤ န သီး နီ꤮” ဖၳနၲုၤ။
\v 27 ယၴးတၲၤဖှၲုရဴ အၤ ဟၴ ခၳးသိမ န, “ဟူးမူမဴး ဗး တၤခၳၤကၳးယၴး, ဟူး ရဴ ကၤအၳးမူဒံၤ န နှဲၤ ကၤနဴး နၲုၤ။ ဇှိဟူး နှဲၤ တၤခၳၤနၲုၤ ရဴ ဖံးမူဒံၤ ဗး ရှဴးကျဲး အၤစွဲးယၴး။ သဲပျဴၤ ရၤရၴၤ တဲးမှၴ။ တၤရှၳ ဇှံအၴၤနၲုၤ။” အၤ ဟၴ လၳး ဖၳနၲုၤ။
\p
\v 28 “ဗး ဘူၤစဲၤ, ဗး စဴမၤရူၤ,” ခၳးသိမ ဟၴဆံၤ လၳး ဖၳနၲုၤ။
\p
\v 29 ထၲုးရဴ ဘူၤစဲၤ ယၴၤဆၳူ ဟၴ လၳး န, “နှဲၤ ယိး မူထၴူၤ ဗး ခၳၤခၴူးရဴ နှဲၤ ဇှံအၴၤ ပြဲ။ ကၤယး ဒၲ အၤ မူထၴူၤ ဗး တိၤ ရဴ အၤ ဇှံအၴၤ တၤဟၴၤနၲုၤ အၤ ကှံ နှီဘဲၤ တှဲၤဆဴးရီၤ,” အၤ ဟၴ လၳး ဖၳနၲုၤ။
\s1 အၳး ရး လီၤ ယၴးတၲၤဘၤ အၤ တှဲၤတၤဇၴူၤ မူဆံး တၤဟၴၤ
\p
\v 30 ဘူၤစဲၤ ယၴၤဆၳူ ဒၴူလှၲုး ပှၴ တှဲၤမှၴၤ တၤကျီခိခၴူၤ ဒၲ အၤ ခိးပၤစှဲ တၤဟၴၤ အၤညၴးဟူး ဒၲ အၳး ရးမနှၲုး တှၲ ဘီ လီၤ ယၴးတၲၤဘၤ အၤကၳး တိၤ တၤဟၴၤနၲုၤ အၤ အိၤအဲလး ပး စဴ။
\v 31 မၤနရဴ အၳး ရးအိၤ လီၤ ယၴးတၲၤဘၤ မၤ သူဖၳ သီး ကှံ ဇှံအၴၤ န ယၴၤဆၳူ မၤ မၴၤဆီယၤ, အဲၤ မၤ စဴမၤရူၤ အၤဖၳခၳး တၲၤပြှဲၤ, ရဴ ဒၲ သီး ဇှံအၴၤ လၳး အၤခၳၤအၤခၴူးရဴ, သီး ကှံ နှီဘဲၤ သဲထွှိးပြှဲၤ အၤညၴးနၲုၤ, အၳး ရး ပှၴ သီး ပြဲ။
\c 21
\s1 ဘူၤစဲၤ ယၴၤဆၳူ အိၤလှၲုးထူၤ ပှၴ အၤ ခိးပၤစှဲ သၲုးသိူတၲၤပြှဲၤ။
\p
\v 1 ဒၲခၴူး ညှၴးတူၤတိၤ နၲုၤ, ဘူၤစဲၤ ယၴၤဆၳူ အိၤလှၲုးထူၤ ပှၴ အၤ ခိးပၤစှဲ တၤဟၴၤ ဒၲ တီဘၴၤရီ ထၴူးအဴၤဒၳၤထံး။ အၤ အိၤလှၲုးထူၤ ပှၴ လၳး ဖၳတၴး ဟၴရဴ,
\v 2 ခၳးဆီူမိၤ ပၴၤတၤရၳ, ခၳးသိမ ဒၲ အၳး အဲပှိ လၳးမွှီၤ န ခၳးဒီဒီၤမၳ,\f + \fr 21:2 \ft ဒီဒီၤမၳ အၤငှိလၤဆ မၤ အိၤဒီကြှၴး။\f* န ကဲလၤလီၤကှၴ ဗှီးကၤနှဖၳ ခၳးနၤသၤနၴလ န ဖဲးဇၴဘၴၤဒဲ အၤဖၳပြှဲၤခၳး သဲနၴူး န ယၴၤဆၳူ အၤ ခိးပၤစှဲ ဒၲ အၤရှၲုၤ သဲနၴူး စၲု အိၤပျဴ ရှိလှဴး လၳး။
\v 3 ခၳးဆီူမိၤ ပၴၤတၤရၳ ဟၴ အဲၤသီး န, “ဗး စၲုပှံအၴၤ တှဲး,” အၤ ဟၴ ရဴ, အဲၤသီး ဟၴ လၳး န, “ပှဲၤ စၲုကှၲုး န နှဲၤ,” အၤ ဟၴ လၳး ဖၳနၲုၤ။ ဖၳနၲုၤရဴ အဲၤသီး ဆီၤဒူနှီ သဴၤကျၴူး ရဴ ထၴၤစၲု ပှံအၴၤ လၤဟူး တှဲး တၤဒၲၤရဴ တၲၤသဲး꤮ တၲၤသဲး အၤ နှီ တၲၤဘဲၤ꤮ တိၤ။\fig Fisherman Dragging Net to Shore|hk00207.png|col||Horace Knowles, The British & Foreign Bible Society 1954, 1967, 1972, 1995|ပြှဲၤမှၴၤတှဲးဖၳ စွီၤတၤရှၳကှၤ အၤမိၤ ဒၲ ထၴူးထံး|JHN 21:3\fig*
\p
\v 4 မှဴလီးဘၳးဟဴ ရဴ ဘူၤစဲၤ ယၴၤဆၳူ အီၤထဴၤအိၤ ဒၲ ထၴူးထံး နၲုၤ, မၤနရဴ အၤ ခိးပၤစှဲ တၤဟၴၤ သဲညၴး န ယၴၤဆၳူ မှတိၤ။
\p
\v 5 အၤ ဆၳၤဒူး အဲၤသီး န, “ခိးဘဴသိူ သီး, တှဲး နှီ ဆလှၴ ဟဲး?”
\p ရဴ အဲၤသီး ဟၴဆံၤ လၳး န, “အၤနှီ တၲၤဘဲၤ꤮ တိၤ။”
\p
\v 6 ရဴ ယၴၤဆၳူ ဟၴ အဲၤသီး န, “စှဴတှး သီးမိၤ ဒၲ သီး သဴၤကျၴူး စဴထွိ နၲုၤတၲၤကၴူး, တှဲး နှီဒံၤ ပှး။” ရဴ ဘီ အဲၤသီး မှၴၤဖၳ အၤ ဟၴ အၤခဲးနၲုၤ, တှဲးနှီ အဲနူၤစဴ အၤခၳၤအၤခၴူး, အၤ စွီၤထူၤ ပၴ နှီဒၴူ ပှး စဴ အၤမိၤ ဒၲ သဴၤကျၴူးကၳး တိၤ။
\p
\v 7 ယၴးတၲၤဖှၲုရဴ ယၴၤဆၳူ အၤ ခိးပၤစှဲ ဒၲ အၤ မှိၤ နှီဒၴူ ယၴးတၲၤပြှဲၤ ဟၴ ခၳးပၴၤတၤရၳ န, “အဲၤ မၤ ဘူၤစဲၤ နၲုၤ꤮” အၤ ဟၴ ပှၴ လၳး ဖၳနၲုၤ။ ဘီ ခၳးဆီူမိၤ ပၴၤတၤရၳ နှီဟၲုး လၳး ဟၴ န, “အဲၤ မၤ ဘူၤစဲၤ နၲုၤ꤮,” ဖၳနၲုၤ အၤခဲး, တၲၤဖှၲုတၲုး အၤ သူထူၤ ခၴူးသူ အၤစှၤ ဒၲ အၤ ပျွိကူး လၳး နၲုၤတၲၤဘၤ ထၲုးရဴ အၤ ပှတှး ဒၲ ထၴူးကၳး။
\v 8 အၤ ခိးဘဴသိူ ဒၲ အၤ အိၤကူး ဒၲ သဴၤကျၴူးကၳး ယၴးတၤဟၴၤနၲုၤ, အၤ ကြွိးခူးကှၤ ကှၲုး လၳး။ အဲၤသီး ခူး စွီၤတၤရှၳ ကှၤနှီ မိၤ ဒၲ အၤ နှီဘး န တှဲး ယၴးနၲုၤတၲၤဘၤ ဒၲ ထၴူးထံး။ အဲၤသီး အိၤဇၴူၤ လး န ထၴူးထံး တိၤ, အၤ အိၤဇၴူၤ ပြဲ အၤပျှဲ နၴူးဇှဲၤ ပြဲ။
\v 9 ဘီ အဲၤသီး ကှၤဘ အိၤဟဴ အၤသဴၤကျၴူး ဒၲ ကၤလိးခၳၤ အၤခဲးနၲုၤ, အဲၤသီး မူထၴူၤ အၳး အီၤဆံအၴၤ တှဲး ဒၲ မီၤကျွိခၳၤ ထၲုးန ခဴမၳး တၤဟၴၤ။
\p
\v 10 ဘူၤစဲၤ ယၴၤဆၳူခြီ ဟၴ အဲၤသီး န, “ဖၴူ ဟူးပှၴမူ ဗး တှဲး ဒၲ သီး ပှံနှီ နၲုၤတၲၤကျဴ ဘီယၴး တၤဟၴၤ။”
\p
\v 11 ရဴ ခၳးဆီူမိၤ ပၴၤတၤရၳ စၲုထူၤနှၲုး ဒၲ သဴၤကျၴူးကၳး ရဴ အၤ စွီၤတၤရှၳထူၤ မိၤ ဒၲ အၤ နှီဘး န တှဲးယၴး ဒၲ ကၤလိးခၳၤ။ လှဴး꤮ တှဲးဘဲၤဒၳၤ ဒၲ အၤ နှီ နၲုၤမၤ အၤ အိၤ တၲၤဇှဲၤ န ညှးဆၴူး န သၲုးဘဲၤ။ တှဲး နှီ အဲနူၤစဴ တၤဒၲၤရဴ မိၤ လၤဇူဲး တၲၤစၲၤ꤮ တိၤ။
\v 12 ဘူၤစဲၤ ယၴၤဆၳူ ဟၴ အဲၤသီး န, “ဟူး အၴၤမဴး လၤဟူး။” အဲၤသီး သဲညၴးဟဴ လၤဟူး န အဲၤ မၤ ဘူၤစဲၤ ယၴၤဆၳူ အၤခၳၤအၤခၴူး, “နှဲၤ မၤ အၳးပၴး?” အဲၤသီး ဆၳၤဒူး ဘံၤ လၤဟူး လၳး တၲၤပြှဲၤ꤮ တိၤ။
\v 13 ဘူၤစဲၤ ယၴၤဆၳူ ဖၴူနှီ ခဴမၳး ရဴ အၤ စၲုတိး အဲၤသီး ရဴ အၤ ဇှၳအၴၤ ပှၴ အဲၤသီး။ ရဴ အၤ ဖၴူနှီ တှဲး ရဴ အၤ စၲု ဇှၳအၴၤ ပှၴကှၲုး အဲၤသီး ဖၳနၲုၤနၲုၤ။
\v 14 ဘူၤစဲၤ ယၴၤဆၳူ သၴူး အီၤထဴၤထွှိးပြှဲၤ ကှၤခၴူး ထၲုးရဴ အၤ ဒၴူလှၲုး ပှၴ အၤနှၴ န အၤ ခိးပၤစှဲ တၤဟၴၤနၲုၤ, ယၴး မၤ သၲုးဖှၲုတၲၤဖှၲု ဟဴ။
\s1 ဘူၤစဲၤ ယၴၤဆၳူ န ခၳးပၴၤတၤရၳ
\p
\v 15 အဲၤသီး အၴၤ ထၲုးရဴ, ဘူၤစဲၤ ယၴၤဆၳူ ဆၳၤဒူး ခၳးဆီူမိၤ ပၴၤတၤရၳ န, “ဖဲးယိးဟၤ\f + \fr 21:15 \ft တၤဟၴၤဟၴၤနၲုၤ, အၤ အဲ လၳးမွှီၤ န ဘၤစဴူနှ။\f* အၤဖၳခၳး ခၳးဆီူမိၤ, နှဲၤ မှိၤကျဴး မှလၤကိး ဗး န ကၤယး ယၴးတၤဟၴၤ မှိၤ ဗး နၲုၤ ဟဲး?” အၤ ဆၳၤဒူး လၳး
\p ရဴ ခၳးဆီူမိၤ ဟၴဆံၤ လၳး န, “အဴၤ, ဘူၤစဲၤ, ဗး မှိၤ နှဲၤ နၲုၤမၤ နှဲၤ သဲညၴးဒံၤ ဟဴ,” အၤ ဟၴ လၳး ဖၳနၲုၤ။
\p ဘူၤစဲၤ ယၴၤဆၳူ ဟၴ လၳး န, “မူ ဘှၲုၤအၴၤနှီ ဗး သီမှီဖၳ နၲုၤတၤဟၴၤ နီ꤮။”
\p
\v 16 ရဴ ဘူၤစဲၤ ယၴၤဆၳူ ဆၳၤဒူး ခၴူးသူ လၳး န, “ဖဲးယိးဟၤ အၤဖၳခၳး ခၳးဆီူမိၤ, နှဲၤ မှိၤ မှလၤကိး ဗး ဟဲး?” အၤ ဆၳၤဒူး လၳး
\p ရဴ အၤ ဟၴဆံၤ ဘူၤစဲၤ န, “အဴၤ, ဘူၤစဲၤ, ဗး မှိၤ နှဲၤ နၲုၤမၤ နှဲၤ သဲညၴးဒံၤဟဴ။”
\p ရဴ ဘူၤစဲၤ ယၴၤဆၳူ ဟၴဆံၤ လၳး န, “မူခွဲၤနှီ ဗး သီမှီဒၳၤ နၲုၤတၤဟၴၤ နီ꤮။”
\p
\v 17 ထၲုးရဴ အၤ ဆၳၤဒူး ပှိ လၳး သၲုးဖှၲုတၲၤဖှၲု န, “ဖဲးယိးဟၤ အၤဖၳခၳး ခၳးဆီူမိၤ, နှဲၤ မှိၤ ဗး ဟဲး?”
\p ဘူၤစဲၤ ယၴၤဆၳူ ယိး ဆၳၤဒူး လၳး န, “နှဲၤ မှိၤ ဗး ဟဲး?” နၲုၤ သၲုးဖှၲုဟဴ အၤခၳၤအၤခၴူး, အၤ မှိၤ လၳးသဲပျဴၤ တိၤ။ ရဴ အၤ ဟၴဆံၤ လၳး န, “ဘူၤစဲၤ, နှဲၤ သဲညၴး လှဴး တှဲၤပွှိးတၲၤစၲၤ, ဗး မှိၤ နှဲၤ နၲုၤမၤ နှဲၤ သဲညၴး ဟဴ,” အၤ ဟၴ လၳး ဖၳနၲုၤ,
\p ရဴ ဘူၤစဲၤ ယၴၤဆၳူ ဟၴ လၳး န, “မူ ဘှၲုၤအၴၤဘှၲုၤအိးနှီ ဗး သီမှီဒၳၤ နၲုၤတၤဟၴၤ နီ꤮။
\v 18 ဗး ဟၴစဴစဴ နှဲၤ, ဘီ နှဲၤ နၤစှဲပး အၤခဲး, နှဲၤ ညှထူၤဘဲ နှီဒၴူဒံၤ နှဲၤညှထဴ, နှဲၤ သဲဇှံစၲု ဘီတၴး꤮ နၲုၤ နှဲၤ စၲုဘဲ။ မၤနရဴ ဆၴူ꤮ နှဲၤ မှၲုပြှဲဟဴ ပှးနၲုၤ, နှဲၤ ကှံ ဇှိထၴၤ နှဲၤ တၤခၳၤ နၴူးခိ ပှး။ အၳး ကှံ စဴးကျှဴၤမၤ နှဲၤ တၤခၳၤ ရဴ အၳး ကှံ စှဴးစၲု နှဲၤ ဒၲ ခးလှၴ ဒၲ နှဲၤ သဲဇှံ စၲု တိၤ နၲုၤ ပှး။”
\v 19 ဘူၤစဲၤ ယၴၤဆၳူ ဟၴ လၳး ဖၳယၴး နၲုၤမၤ, အၤ သဲ ဟၴလှၲုး လၳး န ခၳးပၴၤတၤရၳ ကှံ သၴူး ဖၳတၴး ပှး ရဴ စဴမၤရူၤ အၤလီးအၤတၤခဲး ကှံ အိၤလှၲုးထူၤ ဖၳတၴး ပှး အၤညၴးနၲုၤ ပြဲ။ ထၲုးရဴ ဘူၤစဲၤ ယၴၤဆၳူ ဟၴ လၳး န, “ကြွိး ဗးခၴူး။”
\s1 ဘူၤစဲၤ ယၴၤဆၳူ န အၤ ခိးပၤစှဲ ဒၲ အၤရှၲုၤတၤဟၴၤ
\p
\v 20 ဘီ ခၳးပၴၤတၤရၳ မူကှၤခၴူး အၤခဲးနၲုၤ, အၤ မူထၴူၤ ဘူၤစဲၤ ယၴၤဆၳူ အၤ ခိးပၤစှဲ ဒၲ အၤ မှိၤဒၴူ လၳး နၲုၤတၲၤပြှဲၤ ကြွိးကှၲုး အဲၤသီးခၴူး။ (အဲၤ မၤ ပြှဲၤ ဒၲ အၤ အိၤ တၤတၴၤရှဲး ဘူၤစဲၤ ယၴၤဆၳူ ဘီ အဲၤသီး အၴၤဆဲၤအၴၤ မှဴဟၴ အၤခဲး နၲုၤတၲၤပြှဲၤ ဟဴ, ရဴ အၤ ဆၳၤဒူး လၳး န, “ဘူၤစဲၤ, အၳးပၴး ကှံရှၴ အီၤဆဲးတှးကူး နှဲၤ ပှး ပၴး?” နၲုၤတၲၤပြှဲၤ ဟဴ။ ယၴးမၤ ဘူၤစဲၤ ယၴၤဆၳူ သၴူးဟီတိၤ အၤခဲး)
\v 21 ဘီ ခၳးပၴၤတၤရၳ မူထၴူၤ လၳး အၤခဲးနၲုၤ, အၤ ဆၳၤဒူး ယၴၤဆၳူ န, “ဘူၤစဲၤ, အဲၤကှၲုးလှၴ, အၤ ကှံ ထွှိးထူၤကှၲုး ဖၳတၴး ပှး?” အၤ ဆၳၤဒူး ယၴၤဆၳူ ဖၳနၲုၤ။
\p
\v 22 ဘူၤစဲၤ ယၴၤဆၳူ ဟၴဆံၤ လၳး န, “ဗး ကီၤ သဲဇှံ နဴးအိၤထွှိးပြှဲၤ တှၲု လၳး ဒၲ ဗး ဟူးပှး ကီၤဟၴရဴ, စှၳ ဗး ပြဲ။ နၲုၤမၤ နှဲၤ တှဲၤမှၴၤ မှတိၤ, နှဲၤ တှဲၤမှၴၤ မၤ နှဲၤ ဘဲၤ ကြွိးကှၲုး ဗး ပြဲ,” အၤ ဟၴ လၳး ဖၳနၲုၤ။
\v 23 ဒၲ ဘူၤစဲၤ ယၴၤဆၳူ ဟၴ ဖၳယၴး အၤခၳၤအၤခၴူး, ငှိ လှၲုးပၤဆီးစၲု ဘဴးဘၴူၤလှဴး ဒၲ ပှၲုဗှူ ပြှဲၤဇှံအၴၤတှဲၤဖၳ တၤဟၴၤ အၤကျဲး န အၤ ခိးပၤစှဲ နၲုၤတၲၤပြှဲၤ အၤ သၴူးတိၤ ဟၴနၲုး, အၤ ဟၴ လၤဟူး ဖၳနၲုၤ။ မၤနရဴ ဘူၤစဲၤ ယၴၤဆၳူ ဟၴ န အၤ သၴူးတိၤ ဖၳနၲုၤ မှတိၤ။ အၤ ဟၴ န, “ဗး ကီၤ သဲဇှံ နဴးအိၤထွှိးပြှဲၤ တှၲု လၳး ဒၲ ဗး ဟူးပှး ကီၤဟၴနၲုၤ ရဴ စှၳ ဗး ပြဲ, နၲုၤမၤ နှဲၤ တှဲၤမှၴၤ မှတိၤ,” အၤ ဟၴ ဖၳနၲုၤ ပြဲ။
\p
\v 24 ပြှဲၤ ရးမရးဒူး တှဲၤ ယၴးတၤဟၴၤ မၤ ဗး ဒၲ အၤ ထွှိး ဘူၤစဲၤ ယၴၤဆၳူ အၤ ခိးပၤစှဲ ယၴးတၲၤပြှဲၤ ပြဲ, ရဴ အၤ မူထၴူၤ လှဴး လှဴး꤮ တှဲၤမှၴၤထွှိးထူၤ အၤနှၴ ယၴးတၤဟၴၤ ရဴ အၤ ရးမရးဒူး ပြဲ။ အၤ တှဲၤဟၴဆိၤလှၲုး ပှၴ ယၴးတၤဟၴၤ နၲုၤမၤ အၤတိး လှဴး ပြဲ နၲုၤ ပှဲၤ သဲညၴး။
\s1 တှဲၤဟၴဘဲၤ ဒၲခၴူး တၤဒံၤ
\p
\v 25 ခိးညှယၴး, ဘူၤစဲၤ ယၴၤဆၳူ မှၴၤတှဲၤ ဒၲ အၤရှၲုၤ တၤဟၴၤနၲုၤ အၤ အိၤအဲလးပး။ ကီၤ ရးမရးဒူး လှဴး လှဴး꤮ အၤ မှၴၤ နၲုၤတၤဟၴၤ ဟၴနၲုၤမၤ, ဗး တၤနှၴၤ န ဟၴၤခၳၤယၴး တၲၤဘၤလှဴး စဴနၲုၤ, လှၴဒူၤလီၤ အၤခးလှၴ ပဴၤပှး စဴတိၤ ဟဴ။
